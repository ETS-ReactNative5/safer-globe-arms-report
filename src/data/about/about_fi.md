## Tietoja tästä hankkeesta

### Minne Suomesta viedään aseita? Mihin suuntaan maailman asekauppa muuttuu? Miten valtiot ennaltaehkäisivät konflikteja valvomalla ja rajoittamalla asekauppaa sekä sotilaallista toimintaa? Suomen asevalvontaraportti kertoo tiedot asekaupan trendeistä ja asevalvonnan kehityksestä Suomesta ja maailmalta.

#### <a name="1" class="internalLink" />

---

# Kartassa käytetyt termit

## Sotatuote
Tuote tai palvelu, joka on suunniteltu, valmistettu tai myyty nimenomaan sotilaallisiin käyttötarkoituksiin. Suomen lainsäädännössä sotatuotteista käytetään termiä puolustustarvike. Sotatuotteita eivät ole asevoimien käyttämät kulutustuotteet kuten näkkileipä, kumisaappaat tai tietokoneet.

## Siviiliase
Tuote, joka on suunniteltu, valmistettu ja myyty nimenomaan kuluttajakäyttöön. Käyttökohteita ovat esimerkiksi metsästys, kilpaurheilu ja muut ammuntaharrastukset. Suomen siviiliaseviennissä on vientilupajärjestelmästä johtuen mukana myös aseita ja ampumatarvikkeita, joita myydään eri maiden asevoimille ja muille viranomaisille.

## Kaksikäyttötuote
Tuote tai palvelu, joka on tarkoitettu siviilikäyttöön, mutta jolla voidaan edistää yleistä sotilaallista toimintakykyä tai jota voidaan käyttää joukkotuhoaseiden valmistamiseen.

## Yhteensä
Sotatuotteet ja siviiliaseet.

## Rauhanindeksi
Mittaa eri muuttujilla valtioiden sisäisiä ja ulkoisia konflikteja. Jakaantuu viiteen luokkaan välillä rauhanomainen – rauhaton.

#### <a name="2" class="internalLink" />

---

# Kuinka lukea raporttia

Suomen asevalvontaraporttia julkaisee suomalainen SaferGlobe -ajatushautomo. Raportissa kerrotaan kansainvälisen asekaupan ja asevalvonnan kehityskulut, miten ne näkyvät Suomen harjoittamassa politiikassa, mistä Suomeen on tuotu aseita sekä minne Suomesta on viety aseita.

Kartassa esitetyt maat ovat tuotteiden loppukäyttäjävaltioita. Valtio, jonka maaperällä aseita käytetään, voi kuitenkin olla jokin muu. Aina, kun ostajana ovat valtion asevoimat tai muut viranomaiset, valtio päättää itse, missä sotilaallisissa operaatioissaan se aseita käyttää. Jos ostaja taas on ollut yritys, se voi jälleenmyydä tuotteet eteenpäin kolmanteen valtioon.

Vuosittaiset vaihtelut aseviennin määrissä ovat huomattavia, koska asejärjestelmät ovat kalliita, niitä hankitaan harvoin ja toimitukset voivat osua yksittäisille vuosille. Tästä syystä viennin kehitystä arvioidaan yleensä viiden vuoden jaksoissa. Tällä tavoin on mahdollista havaita pidemmän aikavälin kehitystrendejä asevientipolitiikassa.

Raportin tiedot on esitetty euroina, mutta ne eivät kerro suoraan kyseisen viennin merkityksestä. Ensinnäkin on arvioitava, mitä tuotetta on viety. Toiseksi pitää huomioida, kenelle ja mihin käyttötarkoitukseen niitä vietiin. Kolmanneksi on syytä katsoa, kuinka suuri osa vienti oli ostajavaltion kyseisen tuotteen hankinnoista ja valtion asevarustelusta yleensä. On hyvä muistaa myös, että yksikin luoti voi tappaa, ja yhdellä rynnäkkökiväärillä voi ampua sen mahdollisesti yli 50 vuoden käyttöiän aikana tuhansia patruunoita.

Suomen asevalvontaraportin ja tämän verkkosivuston tietoja käytettäessä tai siteerattaessa on lähteeksi mainittava Suomen asevalvontaraportti. Raportin artikkelien uudelleenjulkaisulupia voi tiedustella [SaferGlobesta](https://saferglobe.fi/).

#### <a name="3" class="internalLink" />

---

# Miten tiedot on esitetty

Raportissa esitetään Suomen toteutunut asevienti. Viennille tarvitaan lupa Suomen viranomaisilta. Vientilupa on pääsääntöisesti voimassa vuoden tai kolme vuotta. Myönnetty vientilupa ei välttämättä tarkoita, että luvan saanut vienti toteutuisi. Vientiluvat kertovat kuitenkin Suomen valtion harjoittamasta asevientipolitiikasta: millaisen asekaupan katsotaan olevan ulko- ja turvallisuuspolitiikan linjausten mukaista. Poliittista vastuuta arvioitaessa on viennin toteutumishetken lisäksi arvioitava vientiluvan myöntämishetkellä vallinneita olosuhteita ja mahdollisesti jo ennen sitä annettua puoltoa kauppaneuvotteluiden aloittamiseksi. Vientilupajärjestelmästä kerrotaan enemmän artikkelissa [(Suomen asevientilupajärjestelmä)](../articles/18/?lang=fi).

Esitetty euromääräinen tilastoarvo ei välttämättä ole kauppasopimuksen mukainen summa. Se voi vaihdella esimerkiksi mukana olevien palveluiden tai verojen seurauksena. Jos kyse on lisenssistä eli valmistusoikeuden viennistä, ei tuotteiden myöhempi vienti lisenssin saaneesta valmistusmaasta tule näkymään Suomen viranomaisten raporteissa eikä myöskään SaferGloben julkaisemassa asevalvontaraportissa.

Sotatuotteiden toteutunut vienti on saatu niistä vastaavan vientilupaviranomaisen Puolustusministeriön julkaisemista [raporteista](http://www.defmin.fi/tehtavat_ja_toiminta/puolustushallinnon_voimavarat/puolustustarvikkeiden_vienti_siirto_kauttakuljetus_ja_valitys/tilastot). Sotatuotteiden vientiluvat ovat julkisia asiakirjoja ja ne on saatu tietopyynnöillä Puolustusministeriöstä.

Siviiliaseiden toteutunut vienti on saatu Tullin Ulkomaankauppatietojen [jakelujärjestelmästä](http://tulli.fi/tilastot/uljas-tietokanta). Siviiliaseiden vientilupien on katsottu olevan salaisia asiakirjoja. Siviiliaseista vastaava vientilupaviranomainen on Poliisihallitus. Se ei ole resurssipulasta ja tietojärjestelmän puutteista johtuen kyennyt keräämään viime vuosina kattavia tilastoja siviiliaseiden viennille myönnetyistä vientiluvista. Kaksikäyttötuotteiden vientilupatiedot on saatu tietopyynnöllä ulkoasiainministeriöstä.

Vientitietoja verrataan [Globaaliin Rauhanindeksiin](http://visionofhumanity.org/indexes/global-peace-index/), jota julkaisee australialainen Institute for Economics and Peace. Indeksi on tällä hetkellä käyttökelpoisin työkalu arvioimaan yleisellä tasolla yksittäisen valtion todennäköisyyttä lisätä väkivaltaa ja sitä ylläpitäviä rakenteita maailmassa. Indeksi mittaa 23 kvalitatiivisella ja kvantitatiivisella muuttujalla valtioiden sisäisiä ja ulkoisia konflikteja, yhteiskunnallista turvallisuutta ja militarisaatiota. Valtioiden sisäiselle tilanteelle annetaan 60 prosentin ja ulkoisille konflikteille 40 prosentin painoarvo.

#### <a name="4" class="internalLink" />

---

# Lue lisää

Olemme koonneet [tausta-artikkeleihin](../articles/?lang=fi) analyysejä asevalvonnasta ja eri sopimuksista, vientilupajärjestelmistä ja asekaupan yleisistä kehityskuluista. [Sivulle](../articles/?lang=fi) olemme koonneet artikkeleita yksittäisistä asekaupoista.

Mitä eroa on vientiluvalla ja siirtoluvalla tai mitä tarkoittaa kauttakuljetus? Entä mistä data on peräisin ja mitä tulliluokkia siviiliaseiden vientitiedot sisältävät? [Nämä asiat selviävät laatuselosteesta](../downloads/?lang=fi).

#### <a name="5" class="internalLink" />

---

# SaferGlobe

Suomen asevalvontaraporttia (ISSN 2342-3447) julkaisee ajatushautomo [SaferGlobe](https://saferglobe.fi/). SaferGlobe on riippumaton suomalainen ajatushautomo, joka tuottaa tietoa ja kehittää työvälineitä kestävän rauhan ja turvallisuuden edistämiseksi.

Suomen asevalvontaraportin tavoitteena on lisätä asekauppaan ja asevarusteluun liittyvän tiedon julkisuutta ja kehittää sekä ylläpitää ensi sijassa suomalaista, mutta myös kansainvälistä asevalvonnan tutkimusta ja osaamista. Raportin julkaiseminen takana on näkemys siitä, että konflikteja voidaan ennaltaehkäistä valvomalla ja rajoittamalla asekauppaa sekä sotilaallista toimintaa.

Suomen asevalvontaraportti on SaferGloben työryhmän kehittämä tuote. Raporttia on julkaistu vuodesta 2010. Raporttien tekoon ovat tekstien kirjoittajina ja toimituskunnan jäseninä osallistuneet seuraavat henkilöt: Alex Aaltola, Eekku Aromaa, Mikko Autti, Pamela Baarman, Mikko Branders, Alexander Connal, Tarja Cronberg, Tuuli Hongisto, Jouko Huru, Frank Johansson, Mira Kajo, Ronja Karkinen, Anne Koivula, Elli Kytömäki, Johannes Lehtinen, Honna Marttila, Maria Mekri, Henri Myrttinen, Kari Paasonen, Jarmo Pykälä, Mert Sasioglu, Eeva Simola, Eeva Suhonen, Milja Suihko, Paavo Teittinen, Timmy Trümpler, Hannele Tulkki, Hanna Tuulonen, Ville Uusitupa, Otso Vainio ja Nora Westerlund.

Asevalvontarportin painattamista, julkaisua ja kehitystyötä ovat tukeneet [Amnesty International Suomen osasto ry.](https://www.amnesty.fi/), [Suomen Rauhanliitto – Fredsförbundet ry.](http://www.rauhanliitto.fi/), [Kirkon ulkomaanavun nuorisoverkosto Changemaker](https://www.changemaker.fi), [Suomen Rauhanpuolustajat ry.](https://www.rauhanpuolustajat.org/), [Suomen Sadankomitea ry.](http://www.sadankomitea.fi/), [Oskar Öflunds Stiftelse](https://www.oskaroflund.fi/?lang=fi), [Kansan Sivistysrahasto](https://www.sivistysrahasto.fi/), [Lääkärin sosiaalinen vastuu ry.](https://lsv.fi/) ja [Leo Mechelin Säätiö](http://www.leomechelinsaatio.fi). SaferGlobe on käyttänyt raportin tekemiseen ulkoministeriöltä saatua yleisrahoitusta sekä opetus- ja kulttuuriministeriön rauhantyön edistämisen määrärahoista saamiaan varoja.

Vuosien 2008–2015 asevientiä käsitteleviä raportteja voit lukea [materiaalit-sivulta](../downloads/?lang=fi). Osa niissä olleissa jutuista löytyy myös [artikkelit-sivulta](../articles/?lang=fi).

Tämän tietokannan ja verkkosivuston on mahdollistanut [Futuricen](http://futurice.com/) [Chilicorn Fund](https://spiceprogram.org/chilicorn-fund/).

#### <a name="6" class="internalLink" />

---

# Futurice

Me [Futuricella](http://futurice.com/) suunnittelemme ja toteutamme innovatiivisia digitaalisia palveluita asiakkaillemme. Asevalvontaraportin digitointi pro bono -hankkeena antoi meille mahdollisuuden käyttää ammattitaitoamme hyvän asian puolesta. Investoimme runsaasti yritysvastuuseen ja yrityskulttuurimme pohjaa luottamukseen ja läpinäkyvyyteen. Nämä ovat arvoja, joita haluamme myös edistää yhteiskunnassa, tässä tapauksessa tukemalla SaferGloben tekemää arvokasta työtä.

#### <a name="7" class="internalLink" />

---

# Cookie Policy

Käytämme tällä sivustolla evästeitä saadaksemme tilastotietoa kävijöistä. Tämä tieto auttaa meitä parantamaan käyttökokemusta. Voit estää evästeiden käytön muokkaamalla selaimesi asetuksia. Lisää tietoa löydät osoitteesta [http://www.aboutcookies.org/default.aspx](http://www.aboutcookies.org/default.aspx)

---

<img src="/imgs/Logo/spice_logo.png" width="75" style="vertical-align:middle;"> ja <img src="/imgs/Logo/saferglobe_logo.png" width="150" style="vertical-align:middle;margin-left:8px;margin-right:8px;"> projekti
