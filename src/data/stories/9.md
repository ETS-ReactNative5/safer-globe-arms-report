Sopimus, Ihmisoikeudet, Sotatuote, Siviiliase, Joukkotuhoaseet, Taustat
23.10.2017
SaferGlobe
/imgs/09_big.jpg


# Mitä on asevalvonta? Asevalvonta pähkinänkuoressa

Asevalvonnan tarkoituksena on rajoittaa aseiden tai sotilaallisten resurssien määrää ja niiden hallintaa. Asevalvonta kattaa sekä laajan joukon valtioiden välisiä sopimuksia että poliittisia julistuksia ja käytännön järjestelyitä. Asevalvonta voidaan jakaa viiteen pääryhmään, joissa kaikissa on yhteensä kymmeniä kansainvälisiä sopimuksia:

1. Aseiden ja niiden käytön rajoittaminen kansainvälisellä humanitaarisella oikeudella
2. Aseriisunta eli aseiden määrän pysyvä vähentäminen tai asekategorian kieltäminen
3. Sotilasjoukkojen ja -kaluston sekä sotilaallisten toimien rajoittaminen
4. Aseiden, sotilaallisen infrastruktuurin ja teknologian siirtojen valvominen
5. Avoimuuden ja läpinäkyvyyden lisääminen sotilaallisessa toiminnassa tietojenvaihdon ja seurantatoimien avulla

Aseita, niiden leviämistä ja käyttöä säätelevien sopimusten sisältöjä kehitetään vuosittain lukuisissa kokouksissa ja eri foorumeilla.

Keskeisimpiä toimijoita asevalvonnassa ovat valtiot, sillä asevalvontasopimukset itsessään ovat valtioiden välisiä. Myös kansalaisjärjestöillä on merkittävä rooli. Kansalaisjärjestöt ja kansalaisjärjestöjen verkostot voivat olla aktiivisessa roolissa uusien sopimusten puolestapuhujina, kuten International Campaign to Ban Landmines, joka palkittiin 1997 Nobelin rauhanpalkinnolla työstä henkilömiinojen kieltämiseksi. Kansalaisjärjestöt ja tiedotusvälineet voivat myös tuoda esiin sopimuksissa tai niiden täytäntöönpanossa olevia puutteita. Valtioiden ja kansalaisjärjestöjen lisäksi aseteollisuus on tärkeä toimija asevalvonnan kentällä.

Rauha ja turvallisuus ovat yleismaailmallisia tavoitteita, jotka kaikki maailman valtiot hyväksyvät. Ne ovat valtioiden välisen yhteistyön perusta ja kirjattuina YK:n peruskirjaan. Peruskirjan mukaan valtiot ovat sitoutuneet ratkaisemaan keskinäiset erimielisyytensä rauhanomaisin keinoin vaarantamatta globaalia oikeudenmukaisuutta, rauhaa ja turvallisuutta. Meneillään olevat aseelliset selkkaukset osoittavat, ettei tavoitteessa ole aina onnistuttu.

### Lähes kaikkein aseiden käyttöä ja valmistusta säädellään

Aseellisten selkkausten esiintyminen on synnyttänyt tarpeen sopia siitä, millaisilla säännöillä yhteenotot käydään: taistelijoilla ei ole rajoittamatonta oikeutta valita miten ja millaisin asein he käyvät sotaa. Kansainvälinen humanitaarinen oikeus, joka tunnetaan myös sodan lakina, asettaa rajoja valittaville aseille ja itse sodankäynnille. Sen tarkoituksena on turvata ihmisyyden perusta ja varmistaa inhimillisyyden toteutuminen suojelemalla taisteluihin osallistumattomia siviileitä sekä itse taistelijoita.

Sodankäynnin rajoittamisesta on säilynyt sääntöjä jo ajalta ennen ajanlaskun alkua. Modernilla ajalla säännöt on selkeimmin lausuttu vuonna 1949 solmituissa Geneven sopimuksissa ja niiden lisäpöytäkirjoissa. Niissä on sovittu muun muassa haavoittuneiden ja sairaiden hoidosta, sotavankien kohtelusta ja siviilien sekä siviilikohteiden suojelusta. Nämä näkökohdat on otettava huomioon aseita käytettäessä. Aseiden käyttö ja niiden vaikutukset eivät saa olla Geneven sopimusten vastaisia.

Lähes kaikkien aseiden käyttöä tai valmistusta säädellään nykyisin ainakin joillain kansainvälisillä tai alueellisilla sopimuksilla. Ne ovat kehittyneet vuosikymmenten aikana sekä erityisesti 1960- ja 1990-luvulla. Niiden tarkoituksena on tukea Geneven sopimusten tavoitteiden toteutumista asettamalla asekohtaisia kansainvälisiä normeja. 

Yksi keskeisimmistä alueista on ydinaseriisunta, jossa sopimustyypistä riippuen tähdätään joko ydinaseiden määrän vähentämiseen tai maailmanlaajuiseen ydinaseiden kaikkinaiseen hävittämiseen. Ydinaseiden leviämisen rajoittamiseen pyrkivän ydinsulkusopimuksen (NPT) toteuttamiseen liittyvät ongelmat ovat kasvaneet viime vuosina. Tiukoista sopimuksista huolimatta mahdollisten uusien ydinasevaltioiden kasvava määrä osoittaa ydinaseriisunnan olevan jatkuvien haasteiden paineessa. Ydinaseriisuntaan liittyvät sopimukset täydentävät toisiaan, ja esimerkiksi alueelliset ydinasevapaat vyöhykkeet pitävät yllä kansainvälistä ydinaseriisuntaan tähtäävää normia.

Osa aseista on kielletty pysyvästi laillisesti sitovilla sopimuksilla. Esimerkiksi kemialliset ja biologiset aseet on kielletty. Suomi on ratifioinut nämä sopimukset ja osallistuu säännöllisesti niiden toimeenpanoon. Osa valtioista on ollut haluttomia etenemään tällä alalla ja siksi on nähty uudempaa kehitystä, jossa asekieltosopimuksia solmitaan YK:n ulkopuolella. Näin tehtiin ensimmäisen kerran vuonna 1997, kun Kanadan Ottawassa solmittiin sopimus henkilömiinojen käytön, varastoinnin, valmistuksen, myynnin, viennin ja kuljetuksen kieltämiseksi. Suomi liittyi maailman 177. valtiona sopimukseen vuonna 2011, omien sanojensa mukaan odoteltuaan siihen asti tilanteen kehittymistä. Nyt painimme uuden sopimuksen parissa. 

Oslossa solmittiin Norjan aloitteesta vuonna 2008 sopimus rypälepommien täyskiellosta. Sopimukseen oli liittynyt helmikuuhun 2013 mennessä 111 valtiota. Suomi osallistui neuvotteluihin, mutta ilmoitti jo silloin, ettei aio allekirjoittaa sopimusta. Libyan ja Suomen rypälepommihankinnoista löytyy artikkeli [tästä](../articles/22).

Tavanomaisten aseiden kauppaa säätelee YK:n yleiskokouksen huhtikuussa 2013 hyväksymä asekauppasopimus, joka astui voimaan jouluaattona 2014. Sopimus kattaa kaikki tavanomaiset aseet, niin ammukset, pistoolit, tankit kuin lentotukialuksetkin. Sopimukseen on syyskuussa 2017 liittynyt 92 valtiota, Suomi mukaan lukien. Suomi on alusta asti ollut yksi vahvimpia sopimuksen tukijoita.

### Sopimusten ohella aseiden käyttöä rajoittaa tapaoikeus

Oikeudellisesti sitovien sopimusten lisäksi kansainvälisen aseriisunnan yhteistyö on tuottanut useita poliittisesti sitovia toimintaohjelmia tai julistuksia. Niiden kattavuus ja sitovuus vaihtelevat.

Kansainvälisten sopimusten lisäksi aseiden käyttöä rajoittavat valtioiden väliset vakiintuneet käytännöt. Näiden niin kutsuttujen tapaoikeuden sääntöjen katsotaan yleisesti velvoittavan kaikkia valtioita – myös niitä, jotka eivät ole erikseen sitoutuneet kirjallisiin sopimuksiin. Tapaoikeuden säännöt ovat usein laajempia ja yksityiskohtaisempia kuin ratifioitavat sopimukset. Niitä sovelletaan valtioiden välisten aseellisten selkkausten lisäksi myös valtioiden sisäisiin selkkauksiin. Esimerkiksi hyökkäykset siviilikohteita vastaan ovat kiellettyjä vakiintuneen käytännön nojalla myös valtion sisäisessä konfliktissa, vaikka asiaa ei nimenomaisesti kyseisessä sopimustekstissä olisi kiellettykään.

Kansainvälinen yhteistyö aseiden ja niiden käytön säätelemiseksi on jatkuvassa muutoksessa. Yhteistyötä pyritään kehittämään sitä mukaa, kun teknologia mahdollistaa uudenlaisia aseita ja muuttaa sodankäynnin tapoja. Esimerkiksi viime vuosina on keskusteltu uuden normiston tarpeesta kybersodankäynnin entistä paremman säätelyn mahdollistamiseksi ja avaruuden aseistamisen estämiseksi. Tulevaisuudessa on varmasti myös pohdittava muun muassa robottien ja muiden itseohjautuvien aseiden käyttöä aseellisissa selkkauksissa.
***
*Alkuperäiset tekstit on julkaistu vuosina 2014 ja 2013 SaferGloben raporteissa “Suomen asevalvontaraportti 2014” ja "Suomen asevienti 2011 – Teemana ihmisoikeudet".
Julkaistu osin päivitettynä verkossa 23.10.2017.*