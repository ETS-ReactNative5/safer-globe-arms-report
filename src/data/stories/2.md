Lähi-itä, 2011, Vienti, Ihmisoikeudet, Aseellinen konflikti, Sotatuote, Siviiliase, Tapaukset
23.10.2017
-
http://mustafasaifee.com/SG/placeholder_big.jpg

# Bahrainiin tarkkuuskivääreitä arabikevään alla – ilman valtioneuvoston hyväksyntää

Puolustusministeriö myönsi syyskuussa 2010, vain muutamia kuukausia ennen arabikeväänä kutsuttujen tapahtumien alkamista luvan viedä Bahrainin asevoimille 205 tarkka-ampujan kivääriä.[1] Kyseessä oli poikkeuksellisen suuri asekauppa, mutta vientiä ei katsottu ulko- ja turvallisuuspoliittisesti niin merkittäväksi, että sitä olisi tehty päätös valtioneuvostossa.

Puolustusministeriön tulee ohjata ulko- ja turvallisuuspoliittisesti merkittävät lupahakemukset valtioneuvoston yleisistunnon käsittelyyn. Mikä tahansa asekauppa voi olla sellainen, jos siihen liittyvät maat tai tuotteet katsotaan poliittisesti arkaluontoisiksi. Yleensä käsittelyyn otetaan kuitenkin yli miljoonan euron viennit. Taloudelliselta arvoltaan merkittävän viennin raja ei tule vientilaeista vaan puolustusministeriön muista ohjeista.

Bahrainin tapauksessa asekauppa jakaantui kahdelle eri vientilupaviranomaiselle, mikä johti valtioneuvoston roolin ohittamiseen. Puolustusministeriö myönsi luvan 872 000 euron arvoisiksi tilastoiduille tarkka-ampujien kivääreille ja Poliisihallitus niihin tarkoitetuille patruunoille. Yhtenä ja samana vientilupana käsiteltynä niiden arvo olisi noussut vajaaseen 1,7 miljoonaan euroon ja edellyttänyt siten valtioneuvoston käsittelyä.

Puolustusministeriön julkaisemat ja muun muassa kansanedustajien tietolähteenä toimivat vientitilastot kertovat vain aseiden viennistä, vaikka niiden kanssa tapahtui samaan aikaan kuusi muuta vientiä, joiden on syytä epäillä liittyneen samaan asekauppaan.

Aseiden käyttöön tarvitaan patruunoita, ja niitä vietiin tullitilastojen mukaan Suomesta yli 13 000 kilogrammaa eli noin 812 000 euron arvosta. Aseet on valmistanut ja vienyt Sako Oy on julkisuudessa vahvistanut, että kyseessä olivat vietyihin TRG-22- ja TRG-42-tarkkuuskivääreihin tarkoitetut patruunat.[2]

Aseisiin liittyen vietiin noin 950 000 euron arvosta aseiden osia ja tarvikkeita. Lastin tarkka sisältö ei selviä tilastoista. Käytännössä kyseessä eivät ole voineet olla tarkka-ampujien kivääreihin kiinteästi kuuluvat osat kuten tukit, rungot ja liipaisimet, koska niille olisi tarvittu puolustusministeriöstä vientilupa. Todennäköisesti kyse on ollut aseiden lippaista tai etutukijaloista (bipod).

Tarkka-ampujan kivääriin tarvitaan osumatarkkuuden parantamiseksi kiikaritähtäin, ja nykyaikaisen sodankäynnin vaatimuksiin kuuluu myös valonvahvistimilla mahdollistettu kyky ampua hämärässä tai pimeässä. Optiikkaa vietiin kahdessa tulliluokassa 670 000 euron arvosta.

Lisäksi vietiin noin 245 000 eurolla todennäköisesti aseiden kanto- ja kuljetuslaukkuja.

| CN-luokka | Nimike | Eur | Kg | Kpl |
|:--------- |:--------- | ---------:| ---------:| ---------:|
| 93033000 | Metsästys- tai urheilukiväärit | 872 165 | 1 086 | 205 |
| 93052900 | Osat ja tarvikkeet metsästys- tai urheilukivääreihin | 954 604 | 2 383 | |
| 93063010 | Patruunat ja niiden osat pistooleihin ja konepistooleihin | 812 250 | 13 512 | |
| 90051000 | Kaksiokulaariset kiikarit | 467 211 | 225 | 205 |
| 90139090 | Laserit ja muut optiset kojeet | 210 615 | 133 | |
| 42021250 | Kovapintaiset laukut ja salkut | 80 220 | 2 050 | |
| 42029211 | Selkäreput ja urheiluvälinelaukut | 167 728 | 1 640 | |
| | **Vuosi yhteensä** | **3 564 793** | **21 029** | |

Taulukko 1: Aseviennit Bahrainiin 2011.[3]

Tapauksen tultua SaferGloben raportin myötä julkisuuteen viranomaiset totesivat, että arabikevät yllätti myös tutkijat. Tämä pitää paikkansa, mutta Bahrainissa levottomuudet eivät alkaneet yllättäen. Bahrainissa oli jo vuonna 2002 hyväksytty perustuslakiuudistus, josta suunniteltiin tiekarttaa kohti demokratiaa. Sen toimeenpano kuitenkin viivästyi, koska maan johto ei ollut halukas antamaan myöten muutoksille. Maan sisäinen tilanne ja sijoitus kansainvälisissä mittauksissa romahtivat tämän takia vuoden 2007 jälkeen.

Vastakkainasettelu hallinnon ja uudistuksia vaativien ryhmien välillä oli kiristynyt jo keväällä 2010. Vaatimukset uudistuksista kulminoituivat syksyn vaaleihin. Hallinto aloitti vastarinnan nujertamisen elokuun puolivälissä 2010 tapahtuneen niin kutsutun Manaman välikohtauksen jälkeen. Tämä oli vain viikkoja ennen vientiluvan myöntämistä. Manaman välikohtausta seuranneiden kaksi kuukautta kestäneiden levottomuuksien aikana pidätettiin satoja ihmisiä.[4] Vientilupa myönnettiin juuri näiden levottomuuksien aikana.

Tiedossa ei ole, mistä lähtien Bahrain on käynyt neuvotteluja asehankinnasta suomalaisyrityksen kanssa. Se on kuitenkin tiedossa, että vientilupahakemus jätettiin puolustusministeriölle puolitoista kuukautta ennen Manaman välikohtausta. Lain lähtökohtana on, että haettu lupa myönnetään, jos ei ole perusteltua syytä jättää sitä myöntämättä. Näin voidaan tehdä, jos voidaan esimerkiksi todistaa, että vietävää tuotetta tullaan suurella todennäköisyydellä käyttämään ihmisoikeusrikkomuksiin. Siihen ei riitä yleinen epäilys maan heikosta ihmisoikeustilanteesta vaan on esimerkiksi osoitettava, että vastaanottajana toimiva viranomainen on aiemmin syyllistynyt ihmisoikeusrikkomuksiin tai että kyseisellä tuotteella on tehty aseita vastaanottavassa maassa tai globaalissa mittakaavassa usein ihmisoikeusrikkomuksia. Bahrainin asevoimien ei ollut tuolloin raportoitu syyllistyneen ihmisoikeusrikkomuksiin, vaikka maan kansallinen turvallisuusvirasto (NSA, National Security Apparatus) oli raporttien mukaan rikkonut ihmisoikeuksia.[5]

Aselasti kuljetettiin Bahrainiin tammikuussa 2011. Arabikevään laajat väkivaltaisuudet alkoivat Bahrainissa 13.–15. helmikuuta.

***

### References
1. Puolustusministeriö: Vientilupa D nro 674/30.02.00/2010.FI.PLM.2010-3463.
2. Yle A-Studio, 15.4.2013.
3. Tullihallitus: Uljas-ulkomaankauppatilasto.
4. [Amnesty International (2011) Bahrain: Crackdown in Bahrain: Human Rights at the crossroads](http://www.amnesty.org/en/library/asset/MDE11/001/2011/en/cb766afa-fba0-4218-95ec-f4648b85e620/mde110012011en.pdf)
5. [Bahrainin vuoden 2011 tapahtumia selvittäneen komission raportin mukaan Kansallinen turvallisuusvirasto NSA syyllistyi säännönmukaisesti fyysiseen ja psyykkiseen kaltoinkohteluun, joka useissa tapauksissa sisälsi kidutusta. Tätä pidettiin huolestuttavana, koska viraston pidätyssuojissa oli suuri joukko ihmisiä. Report of the Bahrain Independent Commission of Inquiry, 23 November 2011, sivu 298.](http://files.bici.org.bh/BICIreportEN.pdf), 25.2.2013.

*Alkuperäinen teksti on julkaistu vuonna 2013 SaferGloben raportissa "Mitä viedään ja kenelle – Selvitys asevientivalvontajärjestelmän nykytilasta".
Julkaistu verkossa 23.10.2017.*