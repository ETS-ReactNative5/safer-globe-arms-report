Pohjois-Amerikka, 2013, Vienti, Sotatuote, Tapaukset
23.10.2017
-
http://mustafasaifee.com/SG/13_big.jpg


# Patria pyrkii nousemaan maihin Yhdysvaltain merijalkaväen kanssa

Valtionyhtiö Patria Oyj pyrkii avaamaan näkyvän sillanpääaseman Yhdysvaltojen markkinoille. Se osallistuu yhdessä Lockheed Martinin kanssa Yhdysvaltain merijalkaväen tulevan maihinnousukykyisen taisteluajoneuvon tarjouskilpailuun. Yhteistyö kertoo siitä, kuinka verkostokeskeistä nykyinen sotatuotanto on.

Maihinnousukyvyn vuoksi ajoneuvoa voidaan käyttää sekä sotilaiden ja kaluston kuljettamiseen aluksista rantaan että osallistumiseen maihinnousun jälkeisiin taisteluihin.[1] Yhdysvaltain merijalkaväen nykyinen AAV-ajoneuvo on ollut käytössä yli 40 vuotta ja sitä on yritetty korvata jo 1990-luvun lopulta lähtien. Elokuussa 2012 neljälle toimittajalle annettiin 3,5 miljoonan dollarin arvoinen ajoneuvon prototyypin kehitys- ja testisopimus.

### Suomalais-amerikkalainen “Havoc”

Yksi sopimuksen saaneista toimittajista oli Patria yhteistyössä yhdysvaltalaisen Lockheed Martinin kanssa.[2] Niiden kehittämä ajoneuvo kantaa nimeä Havoc 8x8.

Havocin runkona toimii Patrian valmistama panssaroitu modulaarinen ajoneuvo eli AMV. Se on Suomen lisäksi käytössä muun muassa Ruotsissa, Puolassa ja Etelä-Afrikassa. Ajoneuvon modulaarisuudella tarkoitetaan, että sitä pystytään muokkaamaan asiakkaiden vaihteleviin käyttötarpeisiin. Ajoneuvo voi siten toimia alustana niin miehistönkuljetukselle tai sotilas-ambulanssille, kuin Nemo-kranaatinheittimille tai panssarintorjuntaohjuksille.[3] 

Yksittäisen ajoneuvon käyttötarkoitusta voidaan sen käyttöiän aikana vaihtaa. Tällöin asevoimien ei tarvitse aina ostaa kokonaan uutta ajoneuvoa käyttökohteen muuttuessa. Tämä auttaa hallitsemaan kustannuksia ja säästämään resursseja.

### Monikansallinen ponnistus

Havoc-ajoneuvon valmistus ei ole yksistään amerikkalaisten ja suomalaisten välinen yhteistyöprojekti, vaan mukana on myös israelilaista osaamista. Kokemukset Irakista ja Afganistanista ovat osoittaneet ajoneuvojen joutuvan esimerksi itsetehtyjen tienvarsipommien kohteiksi. Israelilainen Plasan Sasa Ltd on yksi maailman johtavista ajoneuvojen suojien valmistajista. 

Patria sai luvan viedä yritykselle panssariajoneuvon alustan osia[4] ja teknisiä piirustuksia sekä tietoja[5] vuonna 2012. Kummatkaan vientiluvat eivät näy Israelin kohdalla puolustusministeriön laatimissa raporteissa. Patrian varatoimitusjohtaja Jukka Holkeri vahvisti Suomen asevalvontaraportille kesällä 2014, että israelilaisyhtiö on ollut mukana Havocin kehittämisessä.[6]

Plasan Sasan, Patrian ja Lockheed Martinin yhteistyö on hyvä esimerkki aiemmin valtioiden välisen sotatuotekaupan muuttumisesta yritysten väliseksi monenkeskiseksi yhteistyöksi. Yhden yrityksen vastatessa kokonaistoimituksesta ja osien yhteensovittamisesta, muut korkeasti erikoistuneet yritykset valmistavat tarvittavia osajärjestelmiä. Projektissa voi olla mukana kymmeniä eri puolille maailmaa sijoittuneita yrityksiä.

Merijalkaväen tarjouskilpailussa Patrian vastuulla on ajoneuvon toimittaminen. Lockheed Martinin vastuulla puolestaan on ollut hankkeen yleinen läpivienti, järjestelmäintegrointi sekä taistelukykyyn liittyvistä lisäjärjestelmistä ja itse ajoneuvon tuotannosta huolehtiminen.[7]

### Hankitaanko yksi vai kaksi ajoneuvomallia?

Yhdysvaltain merijalkaväen uuden ajoneuvon hankintaohjelma on vuosien saatossa kantanut montaa eri nimeä. Aluksi se tunnettiin kehittyneen rynnäkkömaihinnousuajoneuvon AAAV-hankintaohjelmana. Sen jälkeen siitä tuli nopean toimintakyvyn taisteluajoneuvon EFV-hankintaohjelma.

Hankintaohjelmien vaihtaminen kertoo sodankäynnin muutoksesta ja sen myötä muuttuneista merijalkaväen tarpeista sekä uusien komentajien mieltymyksistä. Keskeisin syy on kuitenkin ollut pyrkimys säästää kustannuksissa pyrkimällä tekemään yksi kaikkiin tarpeisiin sopiva ajoneuvo. Tässä ei onnistuttu ja myös jälkimmäinen hankintaohjelma, EFV, laitettiin jäihin liian suureksi nousseiden kustannusten takia vuonna 2011.[8]

Tilalle perustettiin kaksi rinnakkaista ohjelmaa: maihinnousukykyisen taisteluajoneuvon eli ACV:n ja merijalkaväen miehistönkuljetusajoneuvon eli MPC:n hankintaohjelmat. Ensiksi mainitulla ajoneuvolla oli tarkoitus siirtyä aluksesta maihin, kun taas jälkimmäisellä joukot siirtyisivät maihinnousun jälkeen taistelutehtävästä toiseen.[9]

Yhdysvaltain sotilasmäärärahat eivät riittäneet MPC-hankintaohjelmaan ja se keskeytettiin kesäkuussa 2013. Tämän jälkeen merijalkaväki keskittyi maihinnousukykyisen taisteluajoneuvon ACV:n ja kevyen taktisen JLTV-ajoneuvon hankintoihin. Miehistönkuljetusajoneuvon MPC-hankintaohjelman keskeytys jäi kuitenkin lopulta lyhytaikaiseksi. Ohjelma käynnistettiin uudelleen maaliskuussa 2014.

Tällä kertaa ohjelma kantaa nimeä ACV Increment 1.1 (eli Lisäys 1.1). Se on yritys saavuttaa kompromissi maihinnousu- ja miehistönkuljetusajoneuvojen hankintaohjelmien välillä. Uusien vaatimusten mukaisen ajoneuvon tulee pystyä kuljettamaan kolmen miehistön jäsenen lisäksi kymmenen merijalkaväen sotilasta.[10] Increment 1.1 -ohjelman rinnalle otettiin myös Increment 1.2, jossa kaavaillaan hankittavaksi samankaltaisia telaketjuajoneuvoja.[11]

### Miljardikauppa

Alkuperäisessä miehistönkuljetusajoneuvon MPC-ohjelmassa Yhdysvaltojen piti hankkia 600 noin 4,5 miljoonan dollarin hintaista ajoneuvoa.[12] Karkeasti arvioiden kauppahinta olisi noussut noin 2,7 miljardiin dollariin eli 2,1 miljardiin euroon.[13] Patrian näkökulmasta se olisi ollut yhtiön historian merkittävin ulkomaanvienti. Aiemmin suurina pidettyjen Puolan ja Ruotsin ajoneuvokauppojen arvo liikkui noin parissa kolmessa sadassa miljoonassa eurossa.

Merijalkaväen nyt hankittavaksi kaavailtavan maihinnousuajoneuvon hinta on noin 5–6 miljoonaa dollaria. Hankittavaksi suunnitellaan noin 200 ajoneuvoa, jolloin kaupan kokonaisarvo tulee liikkumaan 1,1 miljardin dollarin eli 850 miljoonan euron tuntumassa. Alkuperäisen ACV-maihinnousuajoneuvon yksikköhinta olisi ollut noin 10 miljoonaa dollaria enemmän.

Uusinta kilpailutusta silmällä pitäen Havoc suoriutui vaativista maastoratatesteistä Nevadassa syyskuussa 2014.[14] Tämän uusimman kilpailuvaiheen lopullinen toimittajan valinta ja valmistuksen aloittaminen ovat suunnitteilla vuodeksi 2018.[15]

Merijalkaväen ajoneuvohankinta on kestänyt kohta jo parikymmentä vuotta ja pelkästään viimeisen viiden vuoden sisällä hankintasuunnitelmat on laitettu moneen kertaan uusiksi, joten näytöksen viimeistä lukua ei kannata vielä kirjoittaa.

### Jälkikirjoitus

Edellä olevan artikkelin kirjoitusajankohtana vuonna 2014 oli avoinna, mitä Patrialle käy merijalkaväen tarjouskilpailussa. Patrian osalta tarjouskilpailu päättyi vuoden 2015 heinäkuussa Patrian ja Lockheed Martinin lopettaessa yhteistyönsä hankkeen osalta. Lockheed Martin jatkoi tarjouskilpailussa uuden oman ajoneuvoratkaisunsa kanssa saman vuoden marraskuuhun asti, jolloin myös he karsiutuivat pois hankinnasta.
* AMPHIBIOUS ASSAULT VEHICLE, AAV = maihinnousukykyinen rynnäkköajoneuvo
* ARMORED MODULAR VEHICLE, AMV = modulaarinen panssaroitu ajoneuvo
* ADVANCED AMPHIBIOUS ASSAULT VEHICLE, AAAV = kehittynyt rynnäkkömaihinnousuajoneuvo
* EXPEDITIONARY FIGHTING VEHICLE, EFV = nopean toimintakyvyn taisteluajoneuvo
* AMPHIBIOUS COMBAT VEHICLE, ACV = maihinnousukykyinen taisteluajoneuvo
* MARINE PERSONNEL CARRIER, MPC = merijalkaväen miehistönkuljetusajoneuvo
* JOINT LIGHT TACTICAL VEHICLE, JLTV = kevyt taktinen ajoneuvo

***

### References

1. [Joint Publication 3-02, 2014. Amphibious operations.](http://www.dtic.mil/doctrine/new_pubs/jp3_02.pdf).
2. [Mcleary, Paul 2012. Personnel carrier development contracts awarded. Marine CorpsTimes.](http://www.marinecorpstimes.com/article/20120910/NEWS/209100319/Personnel-carrier-development-contracts-awarded)
3. [Patria.fi. Patria AMV – Panssaroitu modulaarinen ajoneuvo.](http://www.patria.fi/FI/Tuotteet+ja+palvelut/Panssaroidut+pyoraajoneuvot+sitearea/Patria+AMV/index.html)
4. Puolustusministeriön vientilupa (b) ’PLM K D nro 985/30.02.00/2012, FI.PLM.2012-6200’.
5. Puolustusministeriön vientilupa (a) ’PLM K D nro 698/30.02.00/2012, FI.PLM.2012-4912’-
6. Sähköposti 12.8.2014. SaferGlobe – Jukka Holkeri.
7. [Seppälä, Jarmo 2007. ’Patrian AMV tarjolla Yhdysvaltain merijalkaväelle. Tekniikka ja talous.](http://www.tekniikkatalous.fi/metalli/article22960.ece)
8. [Armytechnology.com (a) ’Expeditionary Fighting Vehicle (EFV), United States of America. Army Technology.](http://www.army-technology.com/projects/efv/)
9. [Feickert, Andrew 2014. Marine Corps Amphibious Combat Vehicle (ACV) and Marine Personnel Carrier (MPC): Background and Issue for Congress ,Congressional Research Service.](http://fas.org/sgp/crs/weapons/R42723.pdf)
10. [Fbo.gov. Amphibious Combat Vehicle (ACV) 1.1 Request for Information. Department of The Navy.](https://www.fbo.gov/index?s=opportunity&mode=form&id=0f14218bee8b88854f81eaa2861f0ea2&tab=core&_cview=1).
11. Feickert 2014, 7–8.
12. [Armour.ws. Marine Personnel Carrier (MPC) or Iveco Superav 8x8 APC.](http://armour.ws/marine-personnel-carrier/)
13. [Defenseindustrydaily.com 2012. The USMC’s Expeditionary Fighting Vehicle. Defense Industry Daily.](http://www.defenseindustrydaily.com/the-usmcs-expeditionary-fighting-vehicle-sdd-phase-updated-02302/)
14. [Market Watch 2014. Lockheed Martin’s Havoc 8x8 Vehicle Aces Brutal Nevada Automotive Test Center Course.](http://www.marketwatch.com/story/lockheed-martins-havoc-8x8-vehicle-aces-brutal-nevada-automotive-test-center-course-2014-09-23).
15. Feickert 2014, 7

*Alkuperäinen teksti on julkaistu vuonna 2014 SaferGloben raportissa "Suomen asevalvontaraportti 2014".
Julkaistu osin päivitettynä verkossa 23.10.2017.*