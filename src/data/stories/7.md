Euroopan unioni, Lähi-itä, 2012, Vienti, Ihmisoikeudet, Sotatuote, Tapaukset
23.10.2017
SaferGlobe
/imgs/placeholder_big.jpg


# Kranaatinheittimiä ja ammuksia Saudi-Arabiaan

Toukokuussa 2011 SaferGlobe -tutkimusverkosto paljasti Patrian valmistelleen vuosia kranaatinheitinjärjestelmien myyntiä Saudi-Arabiaan. Samana vuonna Patrialle myönnettiin lupa viedä kranaatinheitinjärjestelmiä ja ammuksia Saudi-Arabiaan noin 95 miljoonan euron arvosta.

Saudi-Arabiaan vietiin vuoden 2012 aikana ammuksia kaikkiaan 195 000 eurolla. Sinne haettiin myös vientilupaa 349:lle kiväärin äänenvaimentimelle. Vientilupaa ei myönnetty. Lupaa hakenut suomalainen yritys oli kuitenkin vuonna 2010 saanut luvan viedä Saudi-Arabian armeijalle 271 kappaletta äänenvaimentimia.

Bonnin konversiotutkimuksen instituutti BICC pitää vuonna 2013 ilmestyneessä raportissaan yllättävänä sitä, että EU:n jäsenmaat jättivät myöntämättä vain yhden vientiluvan Saudi-Arabiaan vuosina 2007–2011. Vain yhden vientiluvan epääminen on yllättävää, kun ottaa huomioon Saudi-Arabian heikon ihmisoikeustilanteen ja sen, että Saudi-Arabia teki sotilaallisen väliintulon Bahrainiin vuoden 2011 kansannousujen aikaan.[1]

Ihmisoikeusjärjestöjen mukaan Saudi-Arabian ihmisoikeustilanne ei ole parantunut viime vuosina. Erityisesti rauhanomaisten mielenosoittajien pidätysten ja tuomioiden määrä maassa on kasvanut.[2]

***

### References
1. [BICC, 2013, Harmonized EU Arms Exports Policies in Times of Austerity? Adherence to the Criteria of the EU Common Position on Arms Exports, Bonn. s. 20.](http://www.bicc.de/publications/publicationpage/publication/harmonized-eu-arms-exports-policies-in-times-of-austerity-adherence-to-the-criteria-of-the-eu-commo/), 7.10.2013.
2. [Amnesty International, 2013, Amnesty International Report 2013 - The state of the world’s human rights, London. s. 224-226.](http://www.amnesty.org/en/region/saudi-arabia/report-2013), 7.10.2013; [HRW, 2013, World Report 2013 – Saudi Arabia.](http://www.hrw.org/middle-eastn-africa/saudi-arabia), 7.10.2013

*Alkuperäinen teksti on julkaistu vuonna 2013 SaferGloben raportissa "Suomen asevienti 2012 – Teemana joukkojenhallinta".
Julkaistu verkossa 23.10.2017.*