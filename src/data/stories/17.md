Vienti, Sopimus, Ihmisoikeudet, Laiton asekauppa, Aseellinen konflikti, Sotatuote, Siviiliase, Taustat
23.10.2017
-
/imgs/placeholder_big.jpg


# Suomen asevientiä rajoittavat monet kansainväliset velvoitteet

Asevienneistä keskusteltaessa nousee usein esille kysymys Suomen mahdollisuuksista rajoittaa sitä, mitä Suomesta viedyillä aseilla saa tehdä aseiden viennin jälkeen. Toisin sanoen, voiko Suomi määrittää sitä, mihin tarkoitukseen vietyjä aseita voi käyttää ja saako aseet myydä eteenpäin.

Kansainvälisen oikeuden professorin Martti Koskenniemen mukaan Suomi voi sopia näistä asioista aseita vastaanottavan maan kanssa. Aseiden käytölle voidaan asettaa ehtoja, ja ehtojen toteutumista voidaan valvoa.[1]

Suomen myöntämiin sotatuotteiden vientilupiin esimerkiksi yleensä sisällytetään loppukäyttäjätodistus, jonka mukaan tuotteita ei saa viedä eteenpäin, jos Suomi ei ole antanut siihen suostumustaan.[2] Viennin jälkeen on myös mahdollista tarkistaa, että sotatuotteet ovat sillä vastaanottajalla, jolle ne oli tarkoitettu. Käytännössä viejävaltio kuitenkin vain harvoin seuraa, mitä vastaanottaja aseilla tekee ja mikäli väärinkäytöksiä ilmenee, asiaan ei juuri pystytä puuttumaan.

Suomen asevientejä rajoittavat kansallinen lainsäädäntö ja Suomen kansainväliset velvoitteet. Se, ovatko esimerkiksi aseviennit Saudi-Arabiaan ja Arabiemiirikuntiin kansainvälisen oikeuden mukaan laillisia, riippuu siitä, miten eri velvoitteita tulkitaan.

YK:n peruskirjan 26. pykälä määrää, että kansainvälisen rauhan ja turvallisuuden vakauttamiseksi ja ylläpitämiseksi YK:n elimien on laadittava suunnitelma asesääntelystä. Nykyään YK:n asevalvontamekanismeja on lukuisia. Lisäksi YK:n piirissä on tehty suuri määrä kansainvälistä asevalvontaa koskevia sopimuksia, joista vuonna 2014 solmittu asekauppasopimus on yksi tärkeimmistä.

YK:n eri mekanismeja ja sopimuksia täydentävät osaltaan YK:n turvallisuusneuvoston päätöslauselmat, joilla voidaan muun muassa määrätä asevientikielto yksittäiseen valtioon. Esimerkiksi Iraniin ja Pohjois-Koreaan on ollut voimassa YK:n turvallisuusneuvoston asevientikielto vuodesta 2006 lähtien.[3] YK:n turvallisuusneuvosto on rajoittanut asekauppaa muillakin keinoin. Esimerkiksi päätöslauselma 1540 rajoittaa joukkotuhoaseiden leviämistä maailmanlaajuisesti.

Myös kansainvälinen humanitaarinen oikeus täytyy huomioida asekauppaa käytäessä. Asekauppasopimuksessa määritetään, että valtio ei saa myöntää lupaa aseiden vientiin, jos aseita käytettäisiin kansanmurhaan, rikoksiin ihmisyyttä vastaan, siviileihin kohdistuviin hyökkäyksiin tai muihin sotarikoksiin. Valtio ei myöskään saa myöntää vientilupaa, jos on olemassa huomattava riski, että aseita käytettäisiin vakaviin ihmisoikeusloukkauksiin.[4]

Kansallisen ja kansainvälisen tason ohella asevientiä voidaan rajoittaa myös alueellisilla instrumenteilla. Yksi tällainen alueellinen instrumentti on esimerkillisen kattava Länsi-Afrikan tuonti-, vienti- ja tuotantokielto.[5] Myös EU on määritellyt yhteisessä kannassaan kahdeksan perustetta, jotka EU:n jäsenmaiden on huomioitava sotatuotteiden vientilupahakemuksia käsitellessään. EU-maa ei voi myöntää lupaa esimerkiksi silloin, jos vienti aiheuttaisi tai pitkittäisi aseellisia konflikteja määrämaassa.[6]

Kansainvälisen oikeuden soveltaminen asevalvonta-asioissa on kuitenkin haasteellista. Koskenniemi toteaa, että kansainvälisessä tuomioistuimessa ei ole tähän mennessä käsitelty asevientitapauksia. Asevientejä koskevien säännösten rikkomisesta seuraavat rangaistukset riippuisivat siitä, mitä säännöksiä on rikottu.

***

### References

1. Martti Koskenniemi on antanut laatikossa käytetyt kommentit sähköpostitse 30.8.2016.
2. [Puolustusministeriö (2016), Loppukäyttäjätodistuspohjat.](http://www.defmin.fi/tehtavat_ja_toiminta/puolustushallinnon_voimavarat/puolustustarvikkeiden_vienti_siirto_kauttakuljetus_ja_valitys/lomakkeet/loppukayttajatodistuspohjat), luettu 5.9.2016.
3. [SIPRI (2016), Arms Embargoes.](https://sipri.org/databases/embargoes), luettu 5.9.2016.
4. [United Nations Office for Disarmament Affairs (2016), The Arms Trade Treaty.](https://unoda-web.s3-accelerate.amazonaws.com/wp-content/uploads/2013/06/English7.pdf), luettu 19.9.2016.
5. [YK (2014), Programme of Action, Implementation Support System.](http://www.poa-iss.org/RegionalOrganizations/7.aspx), luettu 4.9.2016.
6. [Euroopan unionin virallinen lehti (2008), Neuvoston yhteinen kanta 2008/944/YUTP, sotilasteknologian ja puolustustarvikkeiden viennin valvontaa koskevien yhteisten sääntöjen määrittämisestä.](http://eur-lex.europa.eu/legal-content/FI/TXT/PDF/?uri=CELEX:32008E0944&from=FI), luettu 19.9.2016.

*Alkuperäinen teksti on julkaistu vuonna 2016 SaferGloben raportissa "Suomen asevalvontaraportti 2016".
Julkaistu verkossa 23.10.2017.*