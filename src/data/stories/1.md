Euroopan unioni, Sopimus, Ihmisoikeudet, Laiton asekauppa, Sotatuote, Siviiliase, Kaksikäyttötuote, Kidutusväline, Taustat
23.10.2017


# Asevarustelun läpinäkyvyys edistää luottamusta

Asevarustelun läpinäkyvyyttä ja asevalvontaa edistetään kansainvälisillä sopimuksilla ja järjestöjen luomilla valvontajärjestelmillä. Niiden taustalla on oletus, että asevarustelu kasvattaa valtioiden välisiä jännitteitä, kun taas tieto muiden asehankinnoista vähentää niitä ja lisää keskinäistä luottamusta sekä siten ennalta ehkäisee konflikteja.

Tunnetuin luottamusta ja turvallisuutta lisäävä kansainvälinen toimi on YK:n tavanomaisten aseiden rekisteri (UNROCA). Valtiot voivat toimittaa sinne tiedot vuosittain ostamastaan ja myymästään raskaasta aseistuksesta sekä vapaaehtoisesti myös pienaseista, asetuotannosta ja sotilaallisesta kapasiteetistä. YK kannustaa jäsenvaltioitaan raportoimaan myös puolustukseen käyttämistään resursseista ja vaihtamaan tietoa siihen liittyvästä lainsäädännöstä.

Myös muutamat alueelliset organisaatiot kuten Etyj ja EU ovat kehittäneet asevarustelun läpinäkyvyyttä edistäviä toimia. EU:n puolustustarvikkeiden, eli sotatuotteiden viennin yhteinen kanta voidaan katsoa kuuluvaksi tähän kansainvälisten sopimusten joukkoon.

Läpinäkyvyys on tärkeä osa asevalvontaa, jonka tavoitteena on estää joukkotuhoaseiden ja kiellettyjen aseiden valmistaminen. Läpinäkyvyydellä pyritään myös parantamaan asekaupan valvontaa niin, etteivät aseet päädy esimerkiksi terroristeille tai järjestäytyneelle rikollisuudelle. Raportointi- ja verifiointi- eli varmistusmekanismeja sisältyy myös asekieltosopimuksiin. Niiden tarkoituksena on varmistaa, että kielletyt ja hävitettäväksi tarkoitetut aseet myös pysyvät poissa. Taulukossa 1 on listattu edellä mainittuja raportointijärjestelmiä ja selvitetty edistääkö Suomi globaalia luottamusta ja asevalvontaa osallistumalla järjestelmien tiedonvaihtoihin.

Kansainvälisten luottamusta lisäävien toimien pohjana ovat kansalliset tiedonkeruu- ja raportointijärjestelmät, joita ilman ei voitaisi kerätä kattavia tilastoja eikä edistää globaalia turvallisuutta. Valtioiden omia, strategisen teknologian viennin raportointiin liittyviä tietoja tarvitsevat myös valtioiden päättäjät laatiessaan maan virallista ulko- ja turvallisuuspolitiikkaa sekä halutessaan varmistaa, että sitä myös toteutetaan.

| Sopimus | Raporttien kokoaja | Suomen raportointi |
| --------- |:---------:|:---------:|
| **Asekieltosopimukset** | | |
| Henkilömiinat kieltävä sopimus | GICHD | kyllä |
| Tavanomaisia aseita koskeva sopimus | YK | kyllä
| Rypäleaseet kieltävä sopimus | YK | ei
| **Konfliktien ennaltaehkäiseminen** | | |
| Asekauppasopimus | YK | kyllä
| Tavanomaisten aseiden rekisteri (UNROCA) | YK | kyllä
| Puolustustarvikkeiden viennin yhteinen kanta | EU | kyllä
| Tavanomaisten aseiden tiedonvaihto | Etyj | kyllä
| Pienaseiden tiedonvaihto | Etyj | kyllä
| Wassenaarin tiedonvaihto | WA | kyllä
| **Asevalvonta** | | |
| Pienaseiden vastainen toimintaohjelma (POA) | YK | kyllä | 
| Kansainvälinen aseiden jäljitysohjelma | YK | kyllä | 
| Kidutukseen käytettävien tuotteiden kaupan kielto | EU | ei | 

Taulukko 1: Suomen luottamusta ja asevalvontaa edistävät toimet

### Valtiot seuraavat toistensa toimia tarkastuslennoin

Avoin taivas -sopimus on eräs avoimuutta lisäävistä sopimuksista, sen tarkoituksena on kasvattaa luottamusta ja turvallisuutta antamalla valtioille mahdollisuus tehdä toistensa ilmatilassa tarkkailu- ja valvontalentoja. Sopimus allekirjoitettiin Helsingissä vuonna 1992 ja siihen oli vuoteen 2014 mennessä liittynyt 34 valtiota. Suomi on ollut mukana Avoin taivas toiminnassa 1990-luvulta lähtien, mutta liittyi siihen virallisesti vuonna 2003.1

Sopimusvaltiot sallivat omassa ilmatilassaan vuosittain viisi tarkastuslentoa, vastaavasti valtiot saavat tehdä viisi lentoa muiden sopimusvaltioiden ilmatilassa. Lennot suoritetaan aseistamattomalla lentokoneella isäntämaan valvonnassa ja sopimuksessa määritellyllä kuvauskalustolla sekä ennalta ilmoitetun lentosuunnitelman mukaisesti aikaisintaan 72 tunnin varoitusajalla.2 Kuvaustietoja voidaan käyttää sotilaallisen tiedon keräämiseen, konfliktien estämiseen, kriisinhallintaan ja ympäristönsuojeluun. Kuvia voidaan myös myydä sopimukseen kuuluville valtioille.

Tuhannes Avoin taivas lento tehtiin elokuussa 2013. Saman vuoden aikana Venäjä lensi tarkastuslennon Suomessa ja Virossa.3 Lentopostin mukaan venäläisten 17-henkinen ryhmä lensi Antonov An-30B-valvontakoneella Helsinki-Vantaalta käsin heinäkuussa.4 Suomalaiset lentävät säännöllisesti Venäjällä.5

1. Open Skies –sopimus voimaan vuoden 2002 alusta – Suomi ja Ruotsi ilmoittaneet liittymisaikomuksestaan. Ulkoasiainministeriön lehdistötiedote 6.11.2001.
2. Lisätietoja Open Skies Consultative Commission [http://www.osce.org/oscc](http://www.osce.org/oscc)
3. Venäjä suorittaa Open Skies –tarkkailulentoja Suomessa. Ruotuväki 17.7.2014.
4. Lentoposti 14.7.2013, [http://www.lentoposti.fi/uutiset/venaja_tekee_open_skies_tarkkailulennot_suomeen_ja_viroon](http://www.lentoposti.fi/uutiset/venaja_tekee_open_skies_tarkkailulennot_suomeen_ja_viroon)
5. Jukka Rislakki: Paha Sektori. WSOY, 2010. Sivut 453-454.

*Alkuperäiset tekstit on julkaistu vuosina 2014 ja 2013 SaferGloben raporteissa “Suomen asevalvontaraportti 2014” ja "Suomen asevienti 2011 – Teemana ihmisoikeudet".
Julkaistu verkossa osin päivitettynä 23.10.2017.*