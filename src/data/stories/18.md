Vienti, Sopimus, Laiton asekauppa, Sotatuote, Siviiliase, Kaksikäyttötuote, Kidutusväline, Taustat
23.10.2017
SaferGlobe
/imgs/18_big.jpg


# Suomen asevientilupajärjestelmä

Suomi on yli 80 vuoden ajan edistänyt kansainvälisen asekaupan säätelyä ja toiminut aktiivisesti sen valvonnan parantamiseksi. Kattavasta lainsäädännöstä huolimatta suomalaisia aseita päätyy ajoittain vastaanottajille, joille niitä ei alun perin ole tarkoitettu.[1]

Kansallisella tasolla Suomen asevientiä säätelee Suomen oma lainsäädäntö. Kansallisen lainsäädännön lisäksi Suomen asevientiä säätelevät EU:n ja YK:n asettamat asevientikiellot sekä EU:n sotilasteknologian ja puolustustarvikkeiden viennin yhteinen kanta.[2] Näistä kerrotaan tarkemmin artikkelissa [Suomen asevientiä rajoittavat monet kansainväliset velvoitteet](../articles/17).

### Vientilupia käsittelevät useat eri viranomaiset

Kun yritys haluaa viedä Suomesta sotatuotteita, siviiliaseita tai kaksikäyttötuotteita, sen on haettava viennille lupa. Vientilupaviranomainen on jokaisen tuoteryhmän kohdalla eri. Kaksikäyttötuotteiden[3] luvat myöntää ulkoasiainministeriö. Kidutusvälineiden ja kuolemanrangaistuksen täytäntöönpanossa käytettävien tuotteiden tuonti- ja vientiluvat käsitellään sisäasiainministeriön poliisiosastolla. Sotatuotteiden vientiluvat haetaan puolustusministeriöstä ja ei-sotatuotteiksi katsottavien ampuma-aseiden ja niiden osien luvat poliisihallituksesta. Puolustusvoimien toteuttamat tilapäiset viennit eivät kuulu lupajärjestelmän piiriin.

Myönnetty vientilupa ei välttämättä tarkoita, että luvan saanut vienti toteutuisi. Vuosina 2002–2016 sotatuotteille myönnettiin vientilupia 2,5 miljardin euron arvosta ja tänä aikana vientiä tapahtui 1,5 miljardilla eurolla. Näin ollen euromääräisesti noin 60 % vientiluvan saaneesta viennistä toteutuu. Luvat voivat olla voimassa useita vuosia.

### Euroopan talousalueen ulkopuolisiin maihin haettavat vientiluvat käyvät läpi poliittisen arvioinnin

Euroopan talousalueen eli ETA-maiden[4] ulkopuolelle lupien myöntämistä edeltää ulkoasiainministeriön tekemä ulko- ja turvallisuuspoliittinen (UTP) lausunto. Lausunto koskee sotatuotteita sekä tarpeen mukaan myös siviiliaseita sekä kaksikäyttötuotteita. Arviota ei tehdä valtioneuvoston luotettaviksi arvioimiin valtioihin, joita ovat Australia, Japani, Kanada, Sveitsi, Uusi-Seelanti ja Yhdysvallat.[5] UTP-lausunnot ovat salaisia asiakirjoja, koska ne voivat paljastaa arkaluontoisia asioita maiden välisistä suhteista.

Puolustusministeriö saa lisäksi sotatuotteiden osalta kokonaisharkinnan tueksi asiantuntija-apua kuukausittain kokoontuvalta maastavientiasioiden työryhmältä, johon kuuluu jäseniä puolustusministeriöstä, ulkoasiainministeriöistä, pääesikunnasta, poliisihallituksesta, Tullista sekä Suojelupoliisista.

Sotatuotteiden osalta valtioneuvosto on ylin lupaviranomainen, vaikka suurin osa päätöksistä tehdäänkin puolustusministeriössä. Valtioneuvoston päätettäväksi tulevat kaikki taistelumateriaaliluokkiin[6] kuuluvat lupahakemukset silloin kun vienti on taloudelliselta arvoltaan huomattavan suuri, käytännössä yli miljoona euroa, tai jos ”asian ulko- ja turvallisuuspoliittinen merkitys sitä edellyttää”.[7] Suomen vientilupajärjestelmä on esitetty alla olevassa kuviossa.

![alt text](https://saferglobe.fi/wp-content/uploads/2017/09/vientilupajarjestelma.png "Suomen vientilupajärjestelmä")
###### Kuvio 1. Suomen vientilupajärjestelmä

Sotatuotteiden vientilupien myöntämisestä tai epäämisestä päättävät siis aina viimekädessä poliitikot – joko puolustusministeri tai valtioneuvosto – ja vientilupapäätökset ovat itsessään poliittisia päätöksiä. Päätöksiin vaikuttavat vastaanottavan maan ihmisoikeustilanteen ja rauhallisuuden tai rauhattomuuden ohella esimerkiksi työllisyys- ja talouspoliittiset sekä ulko- ja turvallisuuspoliittiset tekijät.

### Lupien epääminen ja peruuttaminen on harvinaista

Suhteessa sotatuotteille myönnettyjen vientilupien määrään kielteisiä vientilupapäätöksiä tehdään harvoin. Esimerkiksi vuonna 2015 tehtiin 280 myönteistä vientilupapäätöstä, kielteisiä päätöksiä tehtiin seitsemän. Tämä ei kuitenkaan tarkoita, että viranomaiset olisivat valmiita myöntämään vientilupia minne tahansa. Viranomaiset eivät myönnä vientilupia esimerkiksi Pohjois-Koreaan, ISIS:ille, Libyaan tai muille vastaanottajille, joille on voimassa asevientikielto. Kun asevientiä harjoittava yritys tietää, että lupaa tiettyyn maahan ei myönnettäisi, yritys ei todennäköisesti edes yritä hakea lupaa. Yritykset voivat myös etukäteen tiedustella viranomaisilta hakemusten läpimenomahdollisuuksia pyytämällä ennakkolausunnon tai epävirallista neuvoa asiassa vastuulliselta virkamiestaholta. Hakematta jääneet luvat eivät luonnollisesti näy kielteisten vientilupapäätösten määrässä.

Kielteisistä sotatuotteiden lupapäätöksistä sekä myönnettyjen lupien peruuttamisista on EU:n yhteisen kannan mukaan tehtävä niin sanottu epäämisilmoitus muille jäsenmaille. Mikäli jokin EU-maa haluaa kolmen vuoden kuluessa myöntää luvan samalle vastaanottajalle, luvan myöntämisen estäneen perusteen on osoitettava poistuneen. Näin ollen yhden maan epäämispäätös vaikuttaa myös muiden jäsenmaiden vientipolitiikkaan.

### Aseviennin läpinäkyvyys

Parlamenteilla, kansalaisjärjestöillä ja tiedotusvälineillä on tärkeä rooli vientivalvonnan todellisen toteutumisen valvonnassa ja vastuullisen asekaupan edistämisessä. Voidakseen harjoittaa vientivalvontaa, nämä toimijat tarvitsevat tietoa tehdyistä vientipäätöksistä ja toteutuneesta viennistä.

Puolustusministeriö julkaisee tilaston sotatuotteiden vientiluvista ja toteutuneesta viennistä noin puolesta vuodesta vuoteen edellisen vientivuoden päättymisen jälkeen. Näin ollen tiedot julkaistaan yli puolitoista vuotta ensimmäisten raportoitavien vientilupien ja vientien jälkeen.

Poliisihallitus on joinain vuosina julkaissut tilaston myönnetyistä vientiluvista asetyypeittäin, joinain vuosina se ei ole resurssipulasta ja tietojärjestelmän puutteista johtuen onnistunut julkaisemaan mitään tietoja vientiluvista. Tarkempia tietoja aseista, ostajista tai kauppojen taloudellisesta arvosta ei ole ollut saatavilla koskaan. Poliisihallitus ei myöskään julkaise tietoja toteutuneesta viennistä. Poliisihallituksessa katsotaan yksittäisten vientilupien olevan salaisia.

Kaksikäyttötuotteiden vientiluvista vastaava ulkoasiainministeriö kokoaa tietoja myönnetyistä luvista, jotka saa ulkoasiainministeriöstä pyytämällä. Ministeriö ei tilastoi kaksikäyttötuotteiden toteutunutta vientiä.

Lupaviranomaisten yhteistyö Suomessa toimii pääosin hyvin, mutta perustuu epävirallisiin käytäntöihin ja henkilösuhteisiin.

Käytössä oleva monen viranomaisen vastuulle jaettu käytäntö on monimutkainen ja vaikea niin viejille kuin viranomaisille itselleenkin. Aseiden kokonaisviennistä on myös vaikea muodostaa yleiskuvaa, kun luvat on jaettu eri viranomaisten vastuulle ja osa luvista on salaisia.

Strategisen tason asevalvonnassa analysoidaan aseiden liikkeitä maailmalla, ja valvonnan onnistumiseksi tarvitaan tietoa toteutuneesta viennistä. Konfliktien ja rikosten ennaltaehkäisy on sitä tehokkaampaa, mitä luotettavampia ja reaaliaikaisempia saatavat tiedot ovat.

***

### References

1. [Ilta-Sanomat (2016), Kuvatodiste: Suomalaiset rynnäkkökiväärit naamiomiesten käsissä Libyassa.](http://www.iltasanomat.fi/kotimaa/art-2000001128008.html); [Iltalehti (2008), Lehti: Georgian sodassa suomalainen ase.](http://www.iltalehti.fi/uutiset/200808168114131_uu.shtml); [Armament Research Services (2016), Finnish Jatimatic submachine gun for sale in Iraq via social media.](http://armamentresearch.com/finnish-jatimatic-submachine-gun-for-sale-in-iraq-via-social-media/)
2. [Neuvoston yhteinen kanta 2008/944/YUTP sotilasteknologian ja puolustustarvikkeiden viennin valvontaa koskevien yhteisten sääntöjen määrittämisestä. Saatavissa](http://eur-lex.europa.eu/LexUriServ/LexUriServ.do?uri=OJ:L:2008:335:0099:0103:FI:PDF), luettu 13.08.2015
3. Kaksikäyttötuotteella tarkoitetaan tuotetta, joka soveltuu siviilikäytön lisäksi myös sotilaallisiin tarkoituksiin tai joukkotuhoaseiden kehittämiseen.
4. ETA-maihin kuuluvat EU:n jäsenmaiden lisäksi Islanti, Liechtenstein ja Norja
5. [Valtioneuvoston asetus 311/2013 puolustustarvikkeiden vientiä koskevan lupaharkinnan yleisistä edellytyksistä.](https://www.finlex.fi/fi/laki/alkup/2013/20130311), luettu 13.08.2015
6. EU:n puolustustarvikeluettelon tuoteluokat 1-10 sekä 12.
7. Puolustustarvikkeiden vientilaki 282/2012

*Osia tekstistä on julkaistu vuosina 2015 ja 2013 SaferGloben raporteissa ”Suomen asevalvontaraportti 2015” ja ”Suomen asevienti 2012 – Teemana joukkojenhallinta”.
Julkaistu verkossa 23.10.2017.*