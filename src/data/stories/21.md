Kaakkois-Aasia, 2014, Vienti, Ihmisoikeudet, Sotatuote, Tapaukset
23.10.2017
-
/imgs/21_big.jpg


# Suomi muutti vientipolitiikkaansa Thaimaan sotilasvallankaappauksen jälkeen

Thaimaa on esiintynyt SaferGloben harmaalla listalla jo Suomen asevienti 2008 -raportissa johtuen maan ihmisoikeustilanteesta, demokratian puutteesta sekä yleisestä turvallisuustilanteesta.[1] Pitkään jatkunut epävakaa poliittinen tilanne kärjistyi taas toukokuussa 2014, kun armeija kaappasi vallan ja määräsi maahan poikkeustilan, jolla rajoitetaan muun muassa kansalaisten kokoontumis- ja liikkumisvapautta. Jo marraskuussa 2013 Bangkokiin oli julistettu poikkeustila väkivaltaisten mielenosoitusten seurauksena.
 
Levottomuudet ovat seurausta edellisestä sotilasvallankaappauksesta vuonna 2006, jolloin pääministeri Thaksin Shinawatra syrjäytettiin. Vuonna 2011 pääministeriksi valittiin Thaksinin sisko Yingluck Shinawatra, joka joutui luopumaan asemastaan toukokuussa 2014. Vuosi tämän jälkeen keväällä 2015 sotilasjuntta korvasi lähes vuoden kestäneen poikkeustilan lailla, joka edelleen takaa armeijan laajat valtaoikeudet. Lupaukset mahdollisimman pian toteutettavista vaaleista sekä siviilivallasta näyttävät lykkäytyvän ainakin vuoteen 2016.
 
Vuosien 2006 ja 2014 vallankaappaukset ja vuodesta 2009 Kambodzan kanssa käynnissä oleva rajakiista ovat vauhdittaneet Thaimaan varustautumista. Maan sotatuotetuonti on yli kolminkertaistunut vuosina 2010−2014.[2] Suomesta on viety Thaimaahan, pääasiassa maan asevoimille, sotatuotteita vuodesta 2010 alkaen yhteensä yli 450 000 euron arvosta.[3] Suomen viennit koostuivat pääosin patruunoista, viestintäjärjestelmissä käytettävistä teleskooppimastoista sekä suojanaamareista.
 
Kuukausi ennen marraskuun 2013 mielenosoituksia Suomen puolustusministeriö (PLM) myönsi Nammo Lapua Oy:lle luvan yli 30 000 kiväärin patruunan viennille Thaimaan ilmavoimille.[4] Nammolta kieltäydyttiin yrityssalaisuuteen vedoten kommentoimasta vientiä. PLM:n tilastoista selviää kuitenkin, että patruunat vietiin Suomesta vielä saman vuoden puolella. Tammikuussa 2014 PLM:stä myönnettiin vielä kaksi vientilupaa. Millog Oy sai vuoden 2015 loppuun voimassa olevan esittelyluvan valonvahvistimille sekä lämpökameroille Thaimaan asevoimille sekä puolustus- ja turvallisuusalan messuille.[5] Toteutuneita esittelyvientejä ei PLM:n tilastoissa näy eikä SaferGloben tiedossa ole, toteutuiko vienti jo vuoden 2014 aikana. Lisäksi Scott Health and Safety Oy:lle myönnettiin vientilupa suojanaamareille ja niiden lisäosille.[6] Yrityksen Suomen tuotanto kuitenkin loppui vuonna 2014.
 
Lokakuussa 2014, puoli vuotta vallankaappauksen jälkeen, Suomen linja oli muuttunut, kun PLM hylkäsi kaksi vientilupahakemusta. Kyse oli C.P.E. Productionin suojavarusteista[7] ja Millog Oy:n pimeännäkölaitteista.[8] Herää kysymys, olisiko Suomen lupaviranomaisilla pitänyt olla mahdollisuus reagoida Thaimaan muuttuneeseen sisäpoliittiseen tilanteeseen jo syksyllä 2013 ja peruuttaa Nammon vientilupa sekä olla myöntämättä uusia lupia vielä vuoden 2014 tammikuussa? Vaikka vuodelle 2014 myönnetyt viennit eivät lopulta toteutuneet, on mahdollista että haluttomuus perua lupia johtuu EU-maita sitovasta käytännöstä, jonka mukaan lupien epääminen vaikeuttaa vientiä kyseiseen maahan vielä seuraavan kolmen vuoden ajan.[9]

***

### References
 
1. [Suomen asevienti 2008 (2010), SaferGlobe Finland](http://www.saferglobe.fi/?p=1705), luettu 13.08.2015.
2. [SIPRI Arms Transfer Database](http://portal.sipri.org/publications/pages/transfer/splash), luettu 13.08.2015.
3. [Puolustustarvikkeiden maastavienti maittain ja tuoteluokittain](http://www.defmin.fi/index.phtml?s=148), luettu 13.08.2015.
4. Puolustusministeriön päätös vientiluvan myöntämisestä FI.PLM.2013-5010
5. Puolustusministeriön päätös vientiluvan myöntämisestä FI.PLM.2014-458
6. Puolustusministeriön päätös vientiluvan myöntämisestä Fl.PLM.2014-455
7. Puolustusministeriön päätös puolustustarvikkeiden viennistä annetussa laissa (282/2012) tarkoitetun vientilupahakemuksen hylkäämisestä FI.PLM.2014-5078
8. Puolustusministeriön päätös puolustustarvikkeiden viennistä annetussa laissa (282/2012) tarkoitetun vientilupahakemuksen hylkäämisestä FI.PLM.2014-5074
9. SaferGlobe (2016). Suomen asevalvontaraportti. SaferGlobe, Helsinki. s.12-13

*Alkuperäinen teksti on julkaistu vuonna 2015 SaferGloben raportissa "Suomen asevalvontaraportti 2015".
Julkaistu verkossa 23.10.2017.*