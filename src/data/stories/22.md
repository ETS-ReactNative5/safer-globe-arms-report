Pohjois-Afrikka, 2011, Vienti, Sopimus, Ihmisoikeudet, Aseellinen konflikti, Sotatuote, Tapaukset
23.10.2017
-
/imgs/22_big.jpg


# Suomi sotkettiin Gaddafin pommituksiin

Libyassa ajauduttiin sisällissotaan arabikeväänä kutsuttujen tapahtumien seurauksena. Maata hallinneen Muammar Gaddafin hallinnon pommitukset herättivät laajan kansainvälisen kohun. Hallituksen joukot pommittivat rypälepommeilla Misratan kaupungin lähiöitä ja rypälepommeista osui vain muutaman sadan metrin päähän sairaalasta. Rypälepommien käyttäminen tuomittiin laajalti. Ne oli kielletty vain pari vuotta aiemmin niin kutsutulla Oslon sopimuksella.

Human Rights Watchin ja New York Timesin tekemissä tutkimuksissa selvisi, että 120 mm:n kranaatinheittimen rypälepommit oli ostettu Espanjasta keväällä 2008. Espanjan myöntämää vientilupaa paheksuttiin, koska samaan aikaan kun se teki kaupan, se myös neuvotteli rypälepommit kieltävästä sopimuksesta. Oslon sopimus allekirjoitettiin joulukuussa 2008.

Kansainväliset ihmisoikeusaktivistit alkoivat tutkia Suomen osuutta tapahtumiin, koska se oli toinen samaan aikaan Espanjasta rypälepommeja hankkinut maa. Aktivistit nostivat esille suomalaisen valtionaseyhtiön Patrialla 2000-luvun puolivälissä olleen MOCA-12-rypäleaseohjelman. Siinä kehitettiin rypäleammusta Amos- ja Nemo-kranaatinheitinjärjestelmiin. Ydin-lehden mukaan kyseisiä ammuksia markkinoitiin 2000-luvun puolivälin jälkeen. Aktivistit liittivät tapahtumiin Patrian Nemo-kranaatinheitinjärjestelmäkaupat Arabiemiraattien partioveneisiin muutamaa vuotta aiemmin. Kehiteltyjen väitteiden mukaan ne olisivat olleet salaisessa operaatiossa Libyan rannikolla Misratan pommituksen aikaan.

SaferGlobe tekemien tutkimusten perusteella väitteet Suomen tai suomalaisten osien osallisuudesta Libyan rypälepommeihin olivat perättömiä. Osana omaa rypäleaseohjelmaansa Patria oli vienyt ammusten komponentteja espanjalaiselle Instalazalle. Sen kokoamat MAT-120–rypälepommit tuotiin Suomeen. Patria oli luovuttanut ne Puolustusvoimille.[1]

Suomen kannalta oli onneton sattuma, että Gaddafi osti samaan aikaan rypälepommeja samalta yritykseltä kuin Suomi. Suomeen kohdistuneita epäilyjä lisäsi se, ettei maa ole liittynyt Oslon sopimukseen. Helmikuussa 2013 siihen oli liittynyt yhteensä 111 valtiota.

Patria kertoo keskeyttäneensä MOCA-rypäleaseohjelmansa Oslon sopimuksen solmimisen jälkeen vuonna 2009. Se ei enää kehitä, valmista tai myy rypälepommeja. Puolustusvoimilla on varastoissa eri tyyppisiä rypälepommeja eikä Suomi ole valmistellut Oslon sopimukseen liittymistä.

***

### References

1. Pykälä, Jarmo, 2011, Libyassa ammutuilla rypälepommeilla ei ole yhteyttä Suomeen. Tutkiva juttu 12.8.2011, SaferGlobe Finland.

*Alkuperäinen teksti on julkaistu vuonna 2013 SaferGloben raportissa "Suomen asevienti 2011 – Teemana ihmisoikeudet".
Julkaistu verkossa 23.10.2017.*