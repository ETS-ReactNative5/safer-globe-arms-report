Lähi-itä, 2015, Vienti, Ihmisoikeudet, Aseellinen konflikti, Sotatuote, Tapaukset
23.10.2017
-
/imgs/placeholder_big.jpg


# Turkin turvallisuusviranomaisille Lapuan patruunoita ihmisoikeustilanteen heikkenemisestä huolimatta

Puolustusministeriö myönsi kesäkuussa 2015 luvan 76 200 patruunan viemiseksi Turkin erikoisjoukoille. Marraskuussa 2014 puolustusministeriö oli myöntänyt vientiluvan noin 500 000 patruunalle, joiden loppukäyttäjäksi ilmoitettiin Turkin santarmit. Molemmat vientiluvat sai pienikaliiperisiin patruunoihin sekä urheilu-, metsästys- ja ammattikäytön komponentteihin erikoistunut Nammo Lapua Oy.[1]

Vuonna 2015 Turkkiin myös vietiin patruunoita 400 000 euron arvosta,[2] mutta SaferGloben tiedossa ei ole, vietiinkö patruunoita santarmeille, erikoisjoukoille vai molemmille, sillä asia ei selviä puolustusministeriön julkaisemasta tilastosta. Nammo Lapuasta kerrottiin SaferGlobelle, että yritys ei halua kommentoida vientejään.[3] Kaikki vientiluvan saaneet patruunat ovat tarkkuusammunnassa käytettävää .308 Win -kaliiperia, erikoisjoukoille tarkoitetut .308 Win AP492 -patruunat myös lävistävät panssaria. .308 Win -kaliiperin patruunat ovat laajasti eri maiden asevoimien tarkka-ampujayksiköiden sekä lainvalvontaviranomaisten käytössä.[4]

Turkki on ollut lähiaikoina otsikoissa oikeusvaltioperiaatteen sekä ihmisoikeustilanteen taantumisen vuoksi. Heikkenevästä tilanteesta on syytetty konservatiivista ja islamistista enemmistöpuolue AKP:tä sekä presidentti Recep Erdogania.[5] Maan oikeuslaitoksen riippumattomuus on heikentynyt, syytökset lainvalvontaviranomaisten ylimitoitetusta voimankäytöstä ovat lisääntyneet, ja median vapaus on rajussa laskussa. Viranomaiset ovat esimerkiksi ottaneet haltuunsa hallitusta kritisoineen maan suurimman sanomalehden Zamanin. Arvostelua on herättänyt myös tapaus, jossa poliisi ampui mielenosoittajan vuoden 2013 Gezi-puiston protestien yhteydessä. Tammikuussa 2015 Cizren kaupungissa poliisi ampui kuolettavasti päähän 12-vuotiasta Nihat Kazanhania, joka oli heitellyt kiviä poliisia kohti.[6,7,8]

Suomen asevienti Turkkiin on ollut kohtalaisen suurta erityisesti muutaman viime vuoden aikana. Vuonna 2013 Suomen sotatuoteviennin arvo Turkkiin oli 1,3 miljoonaa euroa, vuonna 2014 vientiä oli 7,4 miljoonan arvosta ja vuonna 2015 vastaavasti 3,6 miljoonan arvosta.[9]

Turkin hallinnon ja Kurdistanin työväenpuolue PKK:n välinen konflikti ei näytä estäneen vientilupien myöntämistä kyseisille asevienneille, vaikka Euroopan unionin jäsenvaltiot ovat ”vakaasti päättäneet estää” sellaisten sotatuotteiden viennin, joita olisi mahdollista käyttää “kansalliseen sortotoimintaan tai kansainväliseen hyökkäykseen tai jotka voisivat lisätä alueellista epävakautta.” Esteeksi Suomen vienneille ei ole nähty myöskään sitä, että jäsenvaltiot ovat päättäneet evätä luvan sellaiselta sotatuotteen vienniltä, joka “aiheuttaisi tai pitkittäisi aseellisia konflikteja tai kärjistäisi jännitteitä tai konflikteja lopullisessa määrämaassa”.[10]

Suomesta Turkkiin myönnettyjen patruunoiden vientilupien kannalta huomionarvoisia ovat myös ulkoasiainministeriön Saudi-Arabiaa koskevat kommentit vuodelta 2015. Ulkoasiainministeriöstä perusteltiin Saudi-Arabiaan myönnettyä kranaatinheitinten vientilupaa sillä, että kranaatinheitinten kaltaisia suuria asejärjestelmiä ei käytetä ihmisoikeusloukkauksiin. Riskialttiina taas pidettiin esimerkiksi käsiaseita, kiväärejä tai ammuksia, joita voitaisiin käyttää ihmisjoukkoja vastaan tai joilla esimerkiksi poliisi voisi uhata yksittäisiä ihmisiä. ”Emme anna lupaa sellaisille puolustustarvikkeille, joita voidaan käyttää ihmisoikeusloukkauksiin”, ulkoasiainministeriöstä todettiin tuolloin.[11] Vuosina 2014 ja 2015 Turkkiin on kuitenkin myönnetty vientilupia juuri patruunoille, joita voidaan käyttää esimerkiksi mielenosoittajia vastaan.

***

### References

1. [Nammo Lapua (2016)](http://www.lapua.com/fi/etusivu.html), luettu 12.5.2016.
2. Puolustusministeriön julkaiseman tilaston mukaan Suomesta on vuonna 2015 viety Turkkiin tuotteita luokassa ML3a. Luokkaan kuuluu patruunoiden lisäksi myös muita ampumatarvikkeita. Viedyt ampumatarvikkeet ovat kuitenkin varmuudella patruunoita. Turkkiin on ollut 2015 voimassa vain kaksi ML3a-luokkaan kuuluvien sotatuotteiden vientilupaa, ja nämä kaksi lupaa ovat tekstissä esitellyt patruunoiden vientiluvat.
3. Puhelinkeskustelu: Nammo Lapua Oy – SaferGlobe, 20.9.2016.
4. [Nammo Lapua (2016), Lapua Special Purpose](http://www.lapua.com/upload/tuotteet/specialpurpose/lapuaspecialpurpose2011eng.pdf), luettu 10.5.2016.
5. [Human Rights Watch (2015), World Report 2015: Turkey, Events of 2014](https://www.hrw.org/world-report/2015/country-chapters/turkey), luettu 22.5.2016.
6. [Amnesty International (2016), Amnesty International Report: Turkey 2015/2016](https://www.amnesty.org/en/countries/europe-and-central-asia/turkey/report-turkey/), luettu 14.6.2016.
7. [Helsingin Sanomat (2016), Viranomaiset ottivat haltuunsa hallintoa arvostelleen lehden Turkissa – ”Tämä tarkoittaa lehdistönvapauden loppua”][http://www.hs.fi/ulkomaat/a1457069067158](http://www.hs.fi/ulkomaat/a1457069067158), luettu 12.5.2016.
8. [Amnesty International USA (2013), Gezi Park protests: Brutal denial of the right to peaceful assembly in Turkey](https://www.amnestyusa.org/sites/default/files/eur440222013en.pdf), luettu 26.7.2016.
9. [Puolustusministeriö (2016), Puolustustarvikkeiden vienti, siirto, kauttakuljetus ja välitys: Tilastot](http://www.defmin.fi/index.phtml?s=148), luettu 13.9.2016.
10. [Euroopan unionin virallinen lehti (2008), Neuvoston yhteinen kanta 2008/944/ YUTP, sotilasteknologian ja puolustustarvikkeiden viennin valvontaa koskevien yhteisten sääntöjen määrittämisestä](http://eur-lex.europa.eu/legal-content/FI/TXT/PDF/?uri=CELEX:32008E0944&from=FI), luettu 19.9.2016.
11. [Vihreä Lanka (2015), Saudi-Arabia kelpaa aseasiakkaaksi Suomelle muttei Ruotsille](http://www.vihrealanka.fi/node/14807/), luettu 26.7.2016.

*Alkuperäinen teksti on julkaistu vuonna 2016 SaferGloben raportissa "Suomen asevalvontaraportti 2016".
Julkaistu verkossa 23.10.2017.*