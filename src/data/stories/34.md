Taustat, Euroopan unioni, Vienti, Sopimus, Sotatuote
13.09.2019
SaferGlobe
/imgs/34_big.jpg

# EU:n aseviennin yhteinen kanta on sitovuudestaan huolimatta pehmeää sääntelyä

Neuvoston yhteinen kanta sotilasteknologian ja puolustustarvikkeiden viennin valvontaa koskevien yhteisten sääntöjen määrittämisestä on vuonna 2008 voimaan astunut mekanismi EU:n aseviennin säätelyyn.[1] Se sisältää kahdeksan kriteeriä, joiden perusteella jäsenmaiden tulee suorittaa aseiden vientilupaharkintaa. Kriteerit sisältävät ihmisoikeuksia, kansainvälistä oikeutta ja alueellista vakautta koskevia perusteita. Mikäli asevienti rikkoisi yhteisen kannan kriteereitä vastaan, siltä tulee evätä vientilupa. Yhteinen kanta on sitovaa EU-sääntelyä, jota jäsenmaiden tulee noudattaa. Esimerkiksi Suomessa se on kirjattu puolustustarvikkeiden vientiä koskevaan lakiin.[2]

Yhteinen kanta sisältää kuitenkin elementtejä, joiden perusteella sitä voi sitovuudestaan huolimatta pitää lainsäädännön sijaan pikemminkin pehmeänä säätelynä, jollaista yhteiskuntatieteissä on kutsuttu ”hallinnaksi”. Hallinnan käsite on laaja, mutta ennen kaikkea se kuvaa perinteisestä byrokraattisesta hallinnosta erottautuvaa toimintatapaa. Osallisuus, kumppanuus sekä pakon puuttuminen liittyvät siihen usein.[3] EU:n jäsenmaihin kohdistuvalle hallinnalle tyypillisiä piirteitä ovat jäsenmaiden välisten vertailuarvojen ja tavoitteiden asettaminen, dialogin ja yhteisen oppimisen lisääminen sekä symbolinen sopimuksellisuus.[4]

Yhteisessä kannassa ja sen toimeenpanossa korostuu pyrkimys jäsenmaiden asekaupan keskinäiseen yhdenmukaisuuteen. Jäsenmaiden tulee toimittaa toisilleen aseviennin vuosikertomus, joka sisältää luottamuksellisesti tietoa yhteisen kannan soveltamisesta. Näiden perusteella neuvosto toimittaa julkisen vuosikertomuksen. Täytäntöönpanon toimintaohjeena toimii neuvoston Tavanomaisten aseiden viennin työryhmässä (COARM) laadittu Käyttäjän opas, työryhmä myös toimii jäsenvaltioiden keskustelualustana. Jäsenmaiden on myös yhteisen kannan perusteella konsultoitava toisiaan, mikäli ne haluavat poiketa jonkin toisen jäsenmaan tietyssä vientilupakysymyksessä aiemmin tekemästä päätöksestä. Tällainen yhteisen linjan hakeminen keskustelemalla, raportoimalla ja vertailemalla sopii hyvin hallinnan käsitteen alle.  

Lisäksi yhteisen kannan sopimuksellisuus tuntuu olevan symbolista siitä huolimatta, että se on sitova. Mitään tietojenvaihtoa tai raportointia merkittävämpää toimeenpanomekanismia yhteisellä kannalla ei nimittäin ole. Ei ole määriteltyä tapaa, jolla jokin korkeampi EU-taso, kuten komissio, voisi haastaa tai sanktioida jäsenmaiden tekemiä vientilupapäätöksiä tai vientilupaharkintaa. Yhteisen kannan toimeenpano on jäsenmaiden kansallisessa harkinnassa ja niiden omien tuomioistuinten valvonnassa.[5] Näin ollen yhteiseltä kannalta puuttuu käytännössä hallinnalle tyypilliseen tapaan pakottavuus, vaikka se periaatteessa pakottavaa sääntelyä onkin.

Yhteisen kannan olemus on herättänyt EU:n sisällä kitkaa, sillä parlamentti on ottanut voimakkaasti kantaa sen vahvemman noudattamisen puolesta. Parlamentti on tuominnut erityisesti Jemenin sotaan suuntautuneen aseviennin ja todennut jäsenmaiden rikkovan yhteistä kantaa.[6] Parlamentilla ei kuitenkaan ole yhteiseen kantaan liittyen toimivaltaa.

***

### Viitteet

1. 2008/944/YUTP, <https://eur-lex.europa.eu/legal-content/FI/TXT/PDF/?uri=CELEX:32008E0944&from=FI>
2. Laki puolustustarvikkeiden viennistä 282/2012, pykälä 9, <https://www.finlex.fi/fi/laki/alkup/2012/20120282>
3. Nousiainen & Kulovaara 2016, s. 9–11 <https://jyx.jyu.fi/bitstream/handle/123456789/50502/978-951-39-6613-3.pdf?sequence=1>
4. Walters & Haahr, Governing Europe: Discourse, Governmentality and European Integration, Routledge 2005, s. 116, 121–123
5. Karkinen 2019, pro gradu, liitteet 1 ja 2 <https://jyx.jyu.fi/bitstream/handle/123456789/64366/URN%3aNBN%3afi%3ajyu-201906052980.pdf?sequence=1>
6. Parlamentin päätöslauselma 25.2.2016, kohta N ja kohta 7, <http://www.europarl.europa.eu/doceo/document/TA-8-2016-0066_FI.html?redirect>; Parlamentin päätöslauselma 13.9.2017, kohta 17, <http://www.europarl.europa.eu/doceo/document/TA-8-2017-0344_FI.html?redirect>

*Kuva: Brittiläisvalmisteiset Alvis Stormer -panssariajoneuvo ja Starstreak-ohjusjärjetelmä. Lähde: [Wikimedia Commons](https://commons.wikimedia.org/wiki/File:Stormer_vehicle_fring_a_Starstreak_High_Velocity_Missile_(HVM)_on_Ex_Javelin._MOD_45158838.jpg), [OGL v1.0]( https://nationalarchives.gov.uk/doc/open-government-licence/version/1/).*

*Julkaistu verkossa 13.9.2019*
