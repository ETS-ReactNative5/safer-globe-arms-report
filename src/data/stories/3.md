Kaakkois-Aasia, 2014, Vienti, Ihmisoikeudet, Sotatuote, Tapaukset
23.10.2017
-
/imgs/placeholder_big.jpg


# Brunein vesillä liikutaan suomalaisilla kellukeveneillä

Puolustusministeriö (PLM) myönsi lokakuussa 2014 vientiluvan viiden kovapohjaisen kellukeveneen (RIB: Rigid Inflatable Boat) viemiselle Brunein sulttaanikunnan puolustusvoimille. Veneet toimitti vuoden 2015 aikana loviisalainen viranomaiskäyttöön veneitä valmistava Boomeranger Boats Oy.[1] Yrityksen mukaan kyseinen venetyyppi yhdistää kumiveneiden ja kovakylkisten veneiden parhaat puolet: tasapainon ja kantavuuden sekä toisaalta nopeuden, polttoainetaloudellisuuden ja suuntavakauden. Veneet soveltuvat esimerkiksi partiointisekä etsintä- ja pelastustehtäviin.[2]

Brunei on Borneon saarella Kaakkois-Aasiassa sijaitseva islamilainen öljyvaltio, jossa on noin 415 000 asukasta. Maan ainoa rajanaapuri on Malesia. Pohjoisessa maan rajan muodostaa Etelä-Kiinan meri. Bruneita hallitsee itsevaltainen sulttaani Haji Hassanal Bolkiah, jonka suku on ollut vallassa yli 600 vuotta. Pääministeriyden ohella sulttaani on myös Brunein puolustusministeri sekä valtiovarainministeri.[3] Brunei aloitti Sharia-lain kovien rangaistusten sisällyttämisen maan rikoslakiin toukokuussa 2014. Aikaisemmin lakia oli sovellettu yksityisten (muun muassa perheeseen liittyvien) asioiden ratkaisemisessa. Lakimuutoksen myötä esimerkiksi homoseksuaalisuudesta voi seurata kuolemanrangaistus kivittämällä. Brunein muita ihmisoikeusongelmia ovat uskonnon-, sanan- ja kokoontumisvapauden rajoitukset sekä ulkomaisten työntekijöiden hyväksikäyttö.[4]

Euroopan unionin yhteinen kanta kieltää sotilasteknologian ja puolustustarvikkeiden, eli sotatuotteiden viennin ihmisoikeusrikkomuksia tekeviin maihin.[5] Tästä syystä Suomessa valtioneuvosto käsittelee aseviennit, joihin liittyy ulko- ja turvallisuuspoliittisia kysymyksiä tai joiden arvo on vähintään miljoona euroa.[6] Vuonna 2014 kahdeksan haetusta 257 asevientiluvasta käsiteltiin valtioneuvoston yleisistunnossa. Yksi näistä oli yli kahden miljoonan euron arvoinen Boomeranger -veneiden vienti Bruneihin. Yli kahden miljoonan euron yksittäiset viennit Suomesta Euroopan, Yhdysvaltojen, Kanadan, Japanin, Australian ja Uuden-Seelannin ulkopuolelle ovat viime vuosina olleet harvinaisia. Esimerkiksi vuonna 2014 niitä tehtiin vain kolmeen maahan: Saudi-Arabiaan (51,4 milj. €), Arabiemiirikuntiin (22,1 milj. €) ja Turkkiin (7,4 milj. €).[7]

Vuonna 2012 Aasian puolustusmenot ylittivät ensimmäistä kertaa Euroopan vastaavat menot. Erityisesti Kiinan menot ovat moninkertaistuneet armeijan modernisaation johdosta.[8] Alueelliset kiistat Etelä-Kiinan meren omistajuudesta ovat korostaneet entisestään jännitteitä Kiinan ja muiden Aasian maiden, kuten Filippiinien, Vietnamin, Taiwanin, Malesian sekä Brunein välillä. Tämä selittänee osaltaan puolustusmenojen suuruutta.[9]

Brunein puolustusvoimat on uusinut kalustoaan viime vuosien aikana. Maan puolustusbudjetti kohosi 39 prosenttia vuodesta 2013 kivuten 719,2 miljoonaan Yhdysvaltain dollariin vuosille 2014 ja 2015. Tämä on 3,3 prosenttia maan BKT:stä ja suurin luku sitten vuoden 1990.[10] Boomeranger -veneiden lisäksi Brunei hankki Black Hawk -helikoptereita sekä Lockheed Martinin valmistamia Super Hercules -sotilaslentokoneita, joita myös Yhdysvaltain armeija käyttää.[11] Vuonna 2015 osittain laskevasta öljyn hinnasta johtuen Brunein puolustusbudjettia vuosille 2015 ja 2016 kuitenkin leikattiin 25 prosenttia.[12]

Brunein armeijalla ei ole viimeaikaista taistelukokemusta, mutta joukkoja on käytetty humanitaarisissa operaatioissa. Brunein ilmavoimien apulaiskomentajan, eversti Hamzah Hj Sahatin, mukaan sotilaslentokoneiden hankinnalla Brunei pystyy panostamaan lisää alueellisten humanitaarisen avun operaatioihin[13]. Hankintoja selittänee osittain myös vanhentuva kalusto.

***

### References
1. Puhelinkeskustelu. SaferGlobe / Boomeranger Boats. 15.4.2015. 
2. [Boomeranger Boats (2015)](http://www.boomeranger.fi/suomeksi), luettu 3.6.2015. 
3. [United States Department of State (2013) Brunei Human Rights Report, Country Reports on Human Rights Practices for 2013. Bureau of Democracy, Human Rights and Labour.](http://www.state.gov/documents/organization/220391.pdf), luettu 20.4.2015. 
4. ibid. 
5. [Euroopan unionin virallinen lehti (2008), Neuvoston yhteinen kanta 2008/944/ YUTP, sotilasteknologian ja puolustustarvikkeiden viennin valvontaa koskevien yhteisten sääntöjen määrittämisestä.](http://eur-lex.europa.eu/legal-content/FI/TXT/PDF/?uri=CELEX:32008E0944&from=FI), luettu 26.7.2015. 
6. [Puolustusministeriö (2013) Suomen puolustustarvikevientiä toteutetaan voimassaolevien säädösten mukaisesti.](http://www.defmin.fi/ajankohtaista/tiedotteet/2013/suomen_puolustustarvikevientia_toteutetaan_voimassaolevien_saadosten_mukaisesti.5443.news), luettu 20.4.2015. 
7. [Puolustusministeriö. Puolustustarvikkeiden maastavienti maittain ja tuoteluokittain 2014, 2013](http://www.defmin.fi/index.phtml?s=148), luettu 13.8.2015). 
8. [The Brunei Times (2013) Asia’s defence spending overtakes Europe’s.](http://www.bt.com.bn/2013/03/15/asias-defence-spending-overtakes-europes), luettu 20.4.2015. 
9. [Kuncinas, Paulius (2014) Military spending on the rise in Brunei, Borneo Post.](http://www.theborneopost.com/2014/06/28/military-spending-on-the-rise-in-brunei/), luettu 20.4.2015.
10. [Kamit, Rabiatul (2014) Brunei to buy military aircraft, The Brunei Times. Saatavissa](http://www.bt.com.bn/frontpage-news-national/2014/07/14/brunei-buy-military-aircraft), luettu 20.4.2015.
11. ibid.
12. [Parameswaran, Prashanth (2015) Why Did Brunei Slash Its Defense Budget?](http://thediplomat.com/2015/03/why-did-brunei-slash-its-defense-budget/), luettu 20.4.2015.
13. [Kamit, Rabiatul (2014) Brunei to buy military aircraft, The Brunei Times.](http://www.bt.com.bn/frontpage-news-national/2014/07/14/brunei-buy-military-aircraft), luettu 20.4.2015.

*Alkuperäinen teksti on julkaistu vuonna 2015 SaferGloben raportissa "Suomen asevalvontaraportti 2015".
Julkaistu verkossa 23.10.2017.*
