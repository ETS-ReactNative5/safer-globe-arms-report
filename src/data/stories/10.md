Kaakkois-Aasia, Vienti, Ihmisoikeudet, Laiton asekauppa, Aseellinen konflikti, Sotatuote, Siviiliase, Tapaukset
23.10.2017
-
/imgs/placeholder_big.jpg


# Miten suomalaiset patruunat päätyivät Diliin

Kenraali **Haji Muhammed Suharto** sai Indonesiassa vallan 1960-luvun lopulla. Hän sai lisänimen Jakartan teurastaja nujerrettuaan poliittiset vastustajansa sotilasvoimalla. Itä-Timoriin hän hyökkäsi 1975 ja seuraavana vuonna itsenäiseksi julistautuneeseen Acehin maakuntaan. Suharton valtakaudella surmattiin arvioista riippuen satojatuhansia tai jopa miljoonia ihmisiä. Yhdysvallat kielsi aseviennin Indonesiaan 1990-luvun alussa.

Tätä taustaa vasten Suomessa syntyi kohu, kun Itä-Timorin pääkaupungista Dilistä löytyi verisen mellakan jälkeen suomalaisia patruunoita. Amnesty Internationalin tutkijat löysivät vuonna 1999 kaksi Lapuan patruunatehtaan valmistaman patruunan hylsyä.[1] Ne löytyivät sen jälkeen, kun noin 1500 puolisotilaallisten joukkojen aseistautunutta jäsentä oli osallistunut mielenosoitukseen ja hyökännyt sen päätyttyä paikallisen poliitikon kotiin. Indonesian viranomaisten mukaan yhteenotoissa kuoli 12 ihmistä. Patruunoiden ei ole yhdistetty kuolemantapauksiin.

Amnestyn Suomen osaston toiminnanjohtaja **Frank Johansson** totesi tuolloin MTV3:n uutisille tapauksen herättävän monia kysymyksiä varsinkin, kun Suomen viranomaiset ovat aina vakuuttaneet, ettei Indonesiaan myytyjä sotatuotteita ole käytetty sisäiseen sortoon ja ihmisoikeusloukkauksiin. Amnesty lähetti tapauksen johdosta kirjeen silloiselle ulkoministeri **Tarja Haloselle** ja kauppa- ja teollisuusministeri **Erkki Tuomiojalle**.[2] Asiasta tehtiin kirjallinen kysymys eduskunnassa vuonna 1999.[3] Hallitukselta kysyttiin, miten Suomesta myydyt patruunat ovat päätyneet puolisotilaallisille joukoille? Ja aikooko hallitus muuttaa säädöksiä niin, että jatkossa aseiden ostajan antaman todistus siitä, että he ovat aseiden lopullinen käyttäjä, olisi sitova asiakirja, jonka rikkomisesta seuraisi tehtyjen tai tulevien kauppojen peruuttaminen?

Puolustusministeri **Jan-Erik Enestam** kertoi kirjallisessa vastauksessaan, että ”puolustusministeriön luvalla on viety viisi miljoonaa sotilaspatruunaa Indonesiaan 1980-luvun alkupuolella, mikä vastaa Suomessa noin puolen vuoden koulutustarvetta. Indonesian kokoisen maan kyseessä ollessa ko. määrä vastannee vain muutaman viikon tarvetta. Luonnollisesti Suomesta vietyä patruuna erää saattaa vielä olla jäljellä, mutta se vaikuttaa hyvin epätodennäköiseltä.” 

Enestam kirjoitti, että sotilas- ja siviilikäyttöön soveltuvissa patruunoissa hylsy on samanlainen, mutta itse patruuna toimii lähinnä vain siviiliaseissa. Puolustusministeri epäili, että patruunat ovat voineet kulkeutua urheilu- ja metsästysharrastajien kautta luvattomasti ulkomaille. ”Mitään rikollista asiaan viittaavaa ei kuitenkaan Suomen viranomaisten tiedossa ole, eikä muutoinkaan ole selvitettävissä, miten hylsyt olisivat Indonesiaan joutuneet, elleivät ne ole hyvin vanhaa erää 1980-luvun alusta.” 

Lopuksi puolustusministeri korosti Suomen asevientijärjestelmän olevan korkeatasoinen ja loppukäyttäjätodistusten olevan hyvä varmennuskeino siitä, että ostaja todella oli aseiden oikea käyttäjä. ”Puolustusministeriön tiedossa ei ole, että vastoin loppukäyttäjätodistusten sanamuotoa tai väärennettyjen loppukäyttäjätodistusten vuoksi puolustustarvikkeita olisi kulkeutunut muualle kuin ne oli alun perinkin tarkoitettu.” 

Suomesta oli kyllä aiempina vuosikymmeninä kulkeutunut patruunoita Indonesiaan muutakin kautta niin, että viranomaiset ovat olleet siitä tietoisia. Jouko Huru[4] tutki lisensiaattitutkimuksessaan Suomen asevientipolitiikkaa vuosina 1945–1990. Hän sai selville, että Sako oli vienyt 10 miljoonaa rynnäkkökiväärin patruunaa Belgiaan Fabrique Nationale de Herstalille 1970-luvulla. Viennin jälkeen Sako lähetti sähkeen puolustusministeriöön, jossa se tiedusteli, voisiko Herstal viedä nämä patruunat belgialaisin tunnuksin Indonesiaan. Ulkoasiainministeriölle tämä sopi ja patruunat vietiin Indonesiaan. Huru huomauttaa, että vuoteen 1990 voimassa ollut asevientilaki ei kieltänyt jälleenvientiä ja kontrollikeinona oli Enestaminkin korostama loppukäyttäjätodistus. Jälleenvientiä ei myöskään systemaattisesti merkitty asiakirjoihin, minkä takia Suomen viranomaisten on sitä ollut jälkeenpäin vaikea selvittää.

***

### References

1. [Amnesty International: Undermining Global Security – The European Union Arms Export](http://www.amnesty.org/en/library/asset/ACT30/003/2004/en/38bbb396-d617-11dd-bb24-1fb85fe8fa05/act300032004en.html) (27.8.2010)
2. [MTV3 Uutiset](http://www.mtv3.fi/uutiset/arkisto.shtml/arkistot/kotimaa/1999/07/432) (27.8.2010)
3. KK 887/1999 vp – Anni Sinnemäki/vihr.
4. Jouko Huru (1993, 218–219) Aseviennistä ja ulkopolitiikasta. Lisensiaattitutkimus, Tampereen yliopisto.

*Alkuperäinen teksti on julkaistu vuonna 2010 SaferGloben raportissa "Suomen asevienti 2008 – Teemana pienaseet".
Julkaistu verkossa 23.10.2017*