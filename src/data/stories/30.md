Lähi-itä, 2016, Vienti, Ihmisoikeudet, Aseellinen konflikti, Sotatuote, Tapaukset
23.10.2017
SaferGlobe
/imgs/placeholder_big.jpg


# Vuonna 2016 yli puolet sotatuotteiden viennistä suuntautui Arabian niemimaalle

Arabian niemimaalle suuntautuvassa asekaupassa eletään Patrian takia historiallisia aikoja. Nemo-kranaatinheitintorneja vietiin vuonna 2014 Saudi-Arabiaan 51 miljoonan euron arvosta ja Arabiemiirikuntiin 22 miljoonan euron arvosta. Pelkästään Saudi-Arabiaan suuntautuneen kaupan arvo oli suurempi kuin Suomen asevienti kaikkiin Arabian niemimaan valtioihin edellisten 12 vuoden aikana yhteensä.[1] Poikkeuksellisen suuret kaupat eivät jääneet tähän, sillä alkuvuodesta 2016 Patria tiedotti saaneensa Arabiemiirikunnilta pitkään tavoittelemansa tilauksen AMV-ajoneuvoille. Tilatut 40 panssariajoneuvoa toimitettiin elokuuhun 2016 mennessä. AMV on markkinajohtaja kahdeksanpyöräisten panssariajoneuvojen luokassa, ja panssariajoneuvoja voidaan asiakkaan tarpeen mukaan muunnella erilaisiin tarpeisiin. Panssariajoneuvoja on tähän saakka valmistettu useiden eri maiden asevoimille yhteensä yli 1400 kappaletta.[2,3]

Patria ei ole kertonut Arabiemiirikuntiin myytyjen panssariajoneuvojen kauppahintaa, mutta puolustusministeriön tilastoista selviää hinnan olleen noin 60 miljoonaa euroa. Kun Suomen aseviennin kokonaisarvo on 2000-luvulla ollut keskimäärin 90 miljoonaa euroa vuodessa, kyse on arvoltaan hyvin huomattavasta yksittäisestä kaupasta. Tuotantoon osallistuvan puolalaisen Rosomak SA:n mukaan näiden 40 panssariajoneuvon lisäksi on sovittu mahdollisuudesta valmistaa ylimääräiset 50 kappaletta, joihin on mahdollista sovittaa raskaampaa aseistusta. Esitetty lukumäärä sopii yhteen Patrian hankkimien vientilupien kanssa. Rosomak SA:n edustaja on myös vihjannut mahdollisesta pienemmästä AMV-toimituksesta toistaiseksi nimeämättömälle Lähi-Idän maalle.[4,5]

Patrian ja Arabiemiirikuntien yhteistyö voi jatkua pidemmällekin, sillä yhtiön edustaja on luonnehtinut kauppaa erittäin merkittäväksi. Patria allekirjoitti vuoden 2015 alussa kumppanuussopimuksen norjalaisen asevalmistaja Kongsbergin kanssa, josta on sittemmin tullut Patrian vähemmistöomistaja. Sopimus koskee nimenomaan Lähi-idän ajoneuvo- ja asejärjestelmähankkeisiin osallistumista.[6]

Patrian viennit ovat herättäneet keskustelua. Helmikuussa 2016 kansanedustaja Paavo Arhinmäki esitti hallitukselle kirjallisen kysymyksen koskien Arabiemiirikuntiin suuntautuvaa vientiä. Arhinmäen mukaan asevienti maahan on ongelmallista, koska aseita saatetaan käyttää joko Jemenissä käynnissä olevassa sodassa siviiliväestöä vastaan tai Arabiemiirikuntien sisäisiin sortotoimiin.[7]

Vastauksessaan kysymykseen puolustusministeri Jussi Niinistö korosti Suomen toimivan kansainvälisten velvoitteidensa mukaisesti ja seuraavan muiden Euroopan unionin jäsenmaiden linjaa. Niinistön mukaan Arabiemiirikuntien asevoimat ovat luotettava aseiden vastaanottaja, ja ne toimivat Jemenissä Jemenin ”laillisen hallituksen pyynnöstä turvallisuustilanteen vakauttamiseksi”. Niinistö korosti vientilupien kohdalla tarkkaa tapauskohtaista harkintaa ja tilanteen seuraamista.[8]

Arabiemiirikunnat on osallistunut Jemenissä sotatoimiin osana Saudi-Arabian johtamaa koalitiota. Koalitio on YK:n selvityksen mukaan syyllistynyt kansainvälisen humanitaarisen oikeuden vastaisiin laajoihin ja systemaattisiin hyökkäyksiin siviilikohteita vastaan. Tässä mielessä voidaan nähdä tulkinnanvaraisena se, ovatko Saudi-Arabian johtaman koalition toimet käytännössä vakauttaneet Jemenin turvallisuustilannetta. Arabiemiirikunnat on todistetusti käyttänyt Jemenin taisteluissa sekä ranskalaisvalmisteisia taistelupanssarivaunuja että venäläisvalmisteisia rynnäkköpanssarivaunuja. Kesäkuussa 2016 Arabiemiirikunnat ilmoitti vetäytyvänsä Jemenistä.[9,10]

***

### References

1. [Puolustusministeriö (2015), Puolustustarvikkeiden maastavienti maittain ja tuoteluokittain (2002–2014).](http://www.defmin.fi/index.phtml?s=148),
2. [Patria (2016), Patrialle merkittävä ajoneuvojen toimitussopimus.](http://patria.fi/fi/media/tiedotteet/patrialle-merkittava-ajoneuvojen-toimitussopimus), luettu 15.6.2016.
3. [YLE (2016), Suomen asekauppa Lähi-itään moninkertaistunut – ”eletään poikkeuksellisia aikoja”.](http://yle.fi/uutiset/suomen_asekauppa_lahi-itaan_moninkertaistunut__eletaan_poikkeuksellisia_aikoja/9046074), luettu 1.8.2016.
4. [IHS Jane’s 360 (2016), UAE orders Patria AMVs.](http://www.janes.com/article/57535/uae-orders-patria-amvs), luettu 16.6.2016.
5. [Defense Industry Daily (2016), UAE orders AMV IFVs.](http://www.defenseindustrydaily.com/uae-orders-amv-ifvs-04698/), luettu 16.6.2016.
6. [Patria (2015), Patria ja KONGSBERG suuntaavat yhteistyössä Lähi-Idän uusiin hankkeisiin.](http://patria.fi/fi/media/tiedotteet/patria-ja-kongsberg-suuntaavat-yhteistyossa-lahi-idan-uusiin-hankkeisiin), luettu 15.6.2016.
7. KK 70/2016 vp
8. KKV 70/2016 vp
9. [IHS Jane’s 360 (2015), Analysis: Emirati armoured brigade spearheads Aden breakout.](http://www.janes.com/article/53503/analysis-emirati-armoured-brigade-spearheads-aden-breakout), luettu 21.6.2016.
10. [The Guardian (2016), UN report into Saudi-led strikes in Yemen raises questions over UK role.](https://www.theguardian.com/world/2016/jan/27/un-report-into-saudi-led-strikes-in-yemen-raises-questions-over-uk-role), luettu 21.6.2016.

*Alkuperäinen teksti on julkaistu vuonna 2016 SaferGloben raportissa "Suomen asevalvontaraportti 2016".
Julkaistu verkossa 23.10.2017.*