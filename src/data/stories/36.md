2020, Lähi-itä, Vienti, Sotatuote, Ihmisoikeudet, Aseellinen konflikti, Tapaukset
25.10.2021
SaferGlobe
/imgs/36_big.jpg

# Suomi myönsi poikkeuksellisen suuret ja pitkäkestoiset vientiluvat Arabiemiirikuntiin

Valtioneuvosto tiedotti 12.3.2020 myöntäneensä kaksi vientilupaa Arabiemiirikuntiin ajoneuvojen komponenttien viennille.[1] Päätöksessään valtioneuvoston yleisistunto myönsi Sisu-Akselit Oy:lle vientiluvan 700 akseliston ja 100 000 varaosan vientiin vuoden 2039 loppuun mennessä, sekä Katsa Oy:lle 710 vaihteiston, 50 varaosapaketin ja 600 Tampereella tehtävän huollon vientiin vuoden 2050 loppuun mennessä. Vaihteistoja valmistavalle Katsalle myönnettyyn vientilupaan sisältyy myös 20 vuoden varaosavastuu. 

Ajoneuvokomponenttien vientiin Arabiemiirikuntiin myönnetyt vientiluvat ovat kestoiltaan ja arvoiltaan poikkeuksellisia. Ei ole tiedossa, minkä tahon käyttöön osat lopulta menevät, kun ne on ensin Arabiemiirikunnissa asennettu ajoneuvoihin. Pitkä käyttöikä ja se, että koottujen ajoneuvojen loppukäyttäjää ei tiedetä, heikentävät aseviennin läpinäkyvyyttä.

### Arabiemiirikunnat on sotinut Jemenissä, maata epäillään myös laittomasta asekaupasta

Suomi oli puolitoista vuotta ennen valtioneuvoston päätöstä marraskuussa 2018 tehnyt linjanvedon olla myöntämättä uusia vientilupia Arabiemiirikuntiin tai Saudi-Arabiaan.[2] Päätöksen taustalla oli ollut maiden osallistuminen Jemenin konfliktiin Saudi-Arabian johtamassa liittoumassa vuodesta 2015 alkaen. YK oli todennut jo vuonna 2015, että liittouman iskut siviilikohteisiin olivat kansainvälisen oikeuden vastaisia.[3]

Arabiemiirikunnat ilmoitti vuonna 2019 virallisesti vetäytyvänsä sodasta saman vuoden aikana.[4] YK:n ihmisoikeusasioiden korkean edustajan toimisto totesi kuitenkin syyskuussa 2020 – puoli vuotta vientilupien myöntämisen jälkeen – 90 000 Arabiemiirikuntien tukeman jemeniläisen taistelijan pysyneen Jemenissä. Lisäksi toimisto viittasi Arabiemiirikuntien ilmoitukseen helmikuulta 2020, jolloin se kertoi jatkavansa ilmaoperaatioita Jemenissä.[5] Tutkivien journalistien selvityksen mukaan Arabiemiirikunnat on osallistunut Euroopasta hankittujen aseiden laittomaan jälleenvientiin Syyriaan, Jemenin ja Libyan konfliktialueille.[6]

### Luvat ovat voimassa poikkeuksellisen pitkään

Arabiemiirikuntiin myönnetyt 19 ja 30 vuoden luvat ovat kestoiltaan poikkeuksellisen pitkiä. Keskimäärin puolustusministeriön ja valtioneuvoston vuosina 2017–2020 myöntämät vientiluvat ovat olleet voimassa kaksi vuotta. Noin 5 % tuona aikana myönnetyistä luvista on ollut voimassa viisi vuotta tai kauemmin ja vain 1 % yli 10 vuotta.

Laki on vuodesta 2012 alkaen mahdollistanut aseiden vientilupien perumisen. Luvat voidaan peruuttaa esimerkiksi silloin, jos ”olosuhteet, joiden perusteella lupa on myönnetty, ovat olennaisesti muuttuneet”[7]. Pykälän perusteella lupa voitaisiin peruuttaa esimerkiksi, jos valtio aloittaa sotatoimet. Käytännössä kynnys lupien peruuttamiselle on kuitenkin erittäin korkea, eikä Suomi ole lain voimaantulon jälkeen peruuttanut lupia kertaakaan.[8] 

Puolustusministeriön mukaan Arabiemiireihin myönnytettyjen vientilupien pitkän keston syynä on komponenttien vieminen monivuotiseen ajoneuvoprojektiin ja se, että “luvat kattavat myös huolto- ja takuuvelvoitteet”.[9]

Aiemmin vientilupia ei ainakaan aina ole myönnetty suoraan kymmeniksi vuosiksi, vaikka kyseessä olisikin ollut pitkäkestoinen projekti. Esimerkiksi Patrialle vuonna 2015 myönnetty panssariajoneuvojen vientilupa Arabiemiirikuntiin oli aluksi voimassa kaksi vuotta. Patria kuitenkin haki tähän vientiluvan voimassaoloajan pidennystä varaosien osalta, jonka valtioneuvosto myönsi vuoden 2018 loppuun asti. Heinäkuussa 2018 Patrialle myönnettiin myös erillinen vientilupa varaosien ja takuuosien vientiin kyseisiin ajoneuvoihin. Uusi lupa myönnettiin kolmeksi vuodeksi vuoden 2021 loppuun asti.

### Vientilupien arvo on 2000-luvun suurimpia

Puolustusministeriön julkaistua vuosittaisen vientivalvontaraporttinsa kesällä 2021, kävi ilmi, että kestoltaan poikkeuksellisten vientilupien arvot olivat myös poikkeuksellisen suuret. Yksittäisten vientilupien arvoa ei ole julkisesti saatavilla, joten Katsan tai Sisu-Akselien vientilupia ei voida eritellä. Yhdessä ne kuitenkin ovat arvoltaan 139 miljoonaa euroa. 

139 miljoonaa euroa on enemmän kuin Suomen kokonaisasevienti yhtenäkään yksittäisenä vuonna ennen vuotta 2011. Vuoden 2020 yhteensä 161 miljoonan euron kokonaisviennistäkin nämä kaksi vientilupaa kattaisivat 86 %. Vuodesta 2002 alkavasta tilastosta selviää myös, että yhden vuoden aikana on myönnetty yhteen maahan vientilupia vain neljästi tätä suuremmalla summalla – 2013 Ruotsiin, 2004 Puolaan, 2008 Sloveniaan ja 2014 Etelä-Afrikkaan.

### Suomalaisilla akselistoilla ja vaihteistoilla toimivien panssariajoneuvojen käyttäjää ei tiedetä

Puolustusministeriön toimittamista vientiluvista selviää, että komponenttien vastaanottaja on Arabiemiirikunnissa toimiva yritys Calidus LLC. Kyseessä on vuonna 2015 perustettu ilmailu- ja ajoneuvoratkaisuja valmistava yritys[10], jonka ainoa markkinoilla oleva ajoneuvoprojekti on 2019 julkaistu 8x8 taistelupanssariajoneuvo (Infantry fighting vehicle, IFV) *Wahash*[11]. Suomalaisten Katsan ja Sisu-Akselien tuotteet ovat siis menossa komponenteiksi Caliduksen ajoneuvojen tuotantoon.

Vientiluvissa ei ole erikseen mainittu ajoneuvojen varsinaista loppukäyttäjää, sillä kyseessä on komponenttivienti, jolloin suomalaisten vientivalvontaviranomaisten katsotaan ulottuvan komponenttien käyttäjään, ei kootun tuotteen loppukäyttäjään. Aiemmin ainakin joissain tapauksissa muualla kokoonpantujen tuotteiden loppukäyttäjä on kuitenkin ollut selvillä Suomen myöntäessä komponenttien vientilupia. Noptelille 2015 myönnetyissä etäisyysmittarien vientiluvissa Israeliin tuotteiden loppukäyttäjäksi kerrottiin Meksikon sisäministeri (Secretary of the Interior of Mexico)[12] vaikka Israelissa mittarit asennettiin miehittämättömiin lennokkeihin, jonka jälkeen Israel vei tuotteet eteenpäin Meksikoon.[13]

### Lupien myötä päätösvalta siirtyy Arabiemiirikuntiin

Arabiemiirikuntia eivät sido Euroopan unionissa voimassa olevat vientisäädökset tai EU:n asettamat asevientikiellot. Arabiemiirikunnat on allekirjoittanut YK:n asekauppasopimuksen vuonna 2013, mutta ei ole ratifioinut sopimusta, eli saattanut sitä voimaan.[14]

Vientilupien rajattu pituus ja laajuus merkitsee sitä, että poliitikoilla on Suomessa mahdollisuus harkita luvan myöntämistä jälleen, mikäli uutta vientilupaa haetaan. Tässä tapauksessa vientilupa on kuitenkin niin suuri ja pitkäkestoinen, että uutta vientilupaharkintaa ei todennäköisesti tehdä ainakaan lähiaikoina. Luvat myöntämällä Suomi on antanut Calidukselle ja Arabiemiirikuntien vientiviranomaisille vapaat kädet päättää, mihin suomalaisilla akselistoilla ja vaihteistoilla kulkevia Caliduksen panssariajoneuvoja tulevina vuosikymmeninä viedään.

***

### Viitteet

1. Vientiluvat PLM20000087 ja PLM20000086. Valtioneuvosto päätös: <https://valtioneuvosto.fi/paatokset/paatos?decisionId=0900908f8068547c> 
2. Valtioneuvosto (2018). Ei edellytyksiä uusille asevientiluville Saudi-Arabiaan tai Arabiemiraatteihin. *Tiedote* <https://valtioneuvosto.fi/-/ei-edellytyksia-uusille-asevientiluville-saudi-arabiaan-tai-arabiemiraatteih-1> 
3. Reuters (2015). Saudi-led strikes in Yemen break international law: U.N. coordinator. <https://www.reuters.com/article/us-yemen-security-saudi-un-idUSKBN0NU0PN20150509> 
4. Foreign Policy (2019). Why the United Arab Emirates Is Abandoning Saudi Arabia in Yemen. <https://foreignpolicy.com/2019/08/01/why-the-united-arab-emirates-is-abandoning-saudi-arabia-in-yemen/> 
5. Human rights council (2020). Annual report of the United Nations High Commissioner for Human Rights and reports of the Office of the High Commissioner and the Secretary-General: Situation of human rights in Yemen, including violations and abuses since September 2014: Detailed findings of the Group of Eminent International and Regional 
Experts on Yemen. <https://www.ohchr.org/Documents/HRBodies/HRCouncil/GEE-Yemen/A-HRC-45-CRP.7-en.pdf> s. 15, kpl 41.
6. Organised Crime and Corruption Reporting Project (2016). Arms Exports to Middle East: A Question of Legality. <https://www.occrp.org/en/makingakilling/a-question-of-legality/> 
7. Laki puolustustarvikkeiden viennistä <https://www.finlex.fi/fi/laki/ajantasa/2012/20120282> 17 §
8. Suomi on tosin peruuttanut Brexitin aikaan Britanniaan voimassa olleet luvat ja myöntänyt uudet luvat tilalle. Tämä johtui siitä, että EU-maihin ja EU:n ulkopuolelle vienti tapahtuu erilaisilla luvilla. Koska uudet vastaavat luvat myönnettiin tilalle, tätä ei voi katsoa varsinaisesti lupien peruuttamiseksi.
9. Puolustusministeriön sähköposti SaferGlobelle, 23.9.2021.
10. Calidus (2021). Who we are. <https://calidus.ae/who-we-are/> 
11. Jane’s (2020). UAE appears to have ordered Wahash IFVs. <https://www.janes.com/defence-news/news-detail/uae-appears-to-have-ordered-wahash-ifvs> 
12. vientiluvat FI.PLM.2015-5527 ja FI.PLM.2015-5527.
13. <https://saferglobe.fi/wp-content/uploads/2017/08/suomen_asevalvontaraportti_2016_pdf.pdf> s. 34.
14. United Nations Treaty Collection (2021). Chapter XXVI Disarmament: 8. Arms Trade Treaty. <https://treaties.un.org/pages/ViewDetails.aspx?src=TREATY&mtdsg_no=XXVI-8&chapter=26&clang=_en> 

*Kuva: [Hippopx](https://www.hippopx.com/en/trace-sand-beach-tire-track-traces-reprint-sea-27619), [CC0](https://creativecommons.org/publicdomain/zero/1.0/deed.en), kuvaa on muokattu rajaamalla.*

*Julkaistu verkossa 25.10.2021*