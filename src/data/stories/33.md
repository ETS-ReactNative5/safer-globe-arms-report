Pohjois-Amerikka, Euroopan unioni, Lähi-itä, Sopimus, Ihmisoikeudet, Aseellinen konflikti, Sotatuote, Siviiliase, Kaksikäyttötuote, Kidutusväline, Joukkotuhoaseet, Taustat
25.09.2018
SaferGlobe
/imgs/33_big.jpg


# Valtioilla on joskus oikeus voimankäyttöön

 Valtioiden asevientiä rajoittavat monet kansainväliset sopimukset sekä kunkin valtion oma lainsäädäntö. Aseviennin velvoitteista kerrotaan enemmän artikkelissa [Suomen asevientiä rajoittavat monet kansainväliset velvoitteet](https://saferglobe.fi/armsreport/articles/17/). Asekauppaan ja sen hyväksyttävyyteen kietoutuu läheisesti valtioiden oikeus voimankäyttöön. Useissa tilanteissa valtioilla on kansainvälisten sopimusten mukaan oikeus käyttää aseellista voimaa sisäisesti tai ulkoisesti.  

Voimankäyttö on ollut osa ihmiskunnan historiaa sen alusta asti. Yhteiskuntien, poliittisten järjestelmien ja aseiden kehittyessä voimankäytön sääntely on muotoutunut hyvin monimutkaiseksi. Valtioiden sisäinen päätösvalta ja voimankäyttö voivat olla luonteeltaan hyvin keskitettyä tai hajautettua valtiorakenteesta riippuen. Diktatuurissa päätökset voimankäytöstä saattavat olla yhden henkilön käsissä, demokratiassa taas päätäntävalta on hajautettuna useammalle eri taholle. Kansainvälisesti ei ole olemassa yhtä ainutta voimankäytön sääntelystä vastaavaa organisaatiota tai tahoa. Voimankäyttöä säätelevät ja valvovat esimerkiksi Nato, YK ja EU, mutta ne eivät kuitenkaan vastaa aina maiden sisäisen voimankäytön sääntelystä. Kansainvälisten organisaatioiden on myös vaikea päättää voimankäytöstä, jos niiden jäsenmailla on erilaisia tavoitteita tai niissä asennoidutaan voimankäyttöön eri tavoin. Näistä syistä johtuen on pyritty kehittämään säädöksiä niin valtioiden sisäisen kuin ulkoisenkin voimankäytön sääntelemiseksi.  

Valtioiden sisäistä ja ulkoista voimankäyttöä säätelevät useat lait ja sopimukset, esimerkiksi sodankäyntiä säätelevät sopimukset, kuten Geneven sopimukset, kansainvälinen tapaoikeus, YK:n peruskirja sekä kansainväliset ihmisoikeussopimukset. YK:n peruskirjan artiklassa 51 sanotaan, että mikäli jokin YK:n jäsenvaltio joutuu aseellisen hyökkäyksen kohteeksi, ei mikään peruskirjan säännös saa rajoittaa sen luonnollista oikeutta erilliseen tai yhteiseen puolustukseen.[1]  

### Ulkoinen voimankäyttö

  YK:n peruskirja kieltää voimankäytön muita jäsenmaita kohtaan, ellei turvallisuusneuvosto ole antanut voimankäytölle valtuutusta ylläpitääkseen tai palauttaakseen kansainvälisen rauhan ja turvallisuuden.

  Peruskirja ei suoraan mainitse ennakoivaan puolustukseen liittyviä sääntöjä, joista valtioilla on erilaisia näkemyksiä. Yksi keskeisimmistä kiistakysymyksistä on, saako valtio puolustautua vain suoralta hyökkäykseltä vai sallitaanko valtion käyttää voimakeinoja puolustautumiseen myös ennakoivasti, mikäli uhan koetaan olevan välitön ja tarpeeksi vakava. Myös se, mitä nämä ennakoivat toimenpiteet voivat käytännössä olla, on kiistanalaista. Esimerkiksi Yhdysvallat tulkitsee ennakoivan puolustuksen olevan laillista. Myös Iso-Britannia on katsonut ennakoivan puolustuksen ja voimankäytön kansainvälisen tapaoikeuden mukaisiksi. Iso-Britannia pohjaa päätöksensä Caroline-testiin.[2] Iso-Britannia on myös ehdottanut, että voimakeinoja voidaan käyttää humanitaarisena väliintulona, mikäli ihmisoikeuksien arvioidaan olevan välittömässä vaarassa.[3] Irakin ja Afganistanin sodat ovat esimerkkejä ennakoivasta puolustuksesta. Näissä tilanteissa valtiot kokivat joukkotuhoaseiden ja terrorismin muodostavan sellaisen uhan, että välitön voimakeinojen käyttö katsottiin tarpeelliseksi. YK:n turvallisuusneuvosto antoi tukensa kuitenkin vain Afganistanin sodalle. Myös Venäjä on käyttänyt argumenttia kansalaistensa suojelemisesta aikanaan Georgiassa ja myöhemmin Ukrainassa.

### Sisäinen voimankäyttö  

Joidenkin lievempien kemiallisten tuotteiden käyttö on sallittua siviiliväestöä kohtaan esimerkiksi mellakoissa mutta kiellettyä sodassa. Mikäli kyseessä on yleisen rauhan turvaaminen, useat kemiallisten aseiden kieltosopimuksen (Chemical Weapons Convention) allekirjoittaneet maat myöntävät viranomaisilleen oikeuden kyynelkaasun ja sumutteiden käyttöön, mikäli niitä käytetään siviileistä muodostuvan väkijoukon hallintaan.[4] Myös viranomaistyötä ja viranomaisten voimankäyttöä säädellään YK:n säädöksillä[5] sekä kansainvälisillä laeilla. Valtioiden sisäinen voimankäyttö kuitenkin poikkeaa valtiosta toiseen riippuen muun muassa kulttuurista ja perinteistä sekä siitä, mitkä sopimukset kyseinen valtio on ratifioinut osaksi lainsäädäntöään.

  Kansainvälisten ihmisoikeuksien yhtenä keskeisenä periaatteena on oikeus elämään. Euroopan ihmisoikeussopimuksen toinen artikla määrittelee tilanteet, joissa ihmishengen riistäminen ei riko oikeutta elämään.[6] Artikla kattaa tilanteet, joissa sisäisen rauhan ylläpitäminen voi oikeuttaa hengen riistämisen. Tällaisia tilanteita ovat itsepuolustus, ihmishenkiä uhkaavan rikoksen estäminen tai vaarallisen henkilön pysäyttäminen. Viranomaiset eivät kuitenkaan voi heti käyttää vahvimpia mahdollisia voimakeinojaan mainituissa tilanteissa. YK:n jäsenmaita sitovat sekä YK:n viranomaisten ohjesäännöt[7] että valtioiden omat voimankäyttöön liittyvät lait.[8] Suomessakin on ollut monia tapauksia[9], joissa poliisin kuolettavan voimankäytön on nähty olleen lainmukaista.  

### Voimankäytöstä yleisesti  

Valtion, joka harkitsee käyttävänsä voimaa – sisäisesti tai ulkoisesti – on harkittava voimankäytön laillisuutta useista näkökulmista.[10] Valtion on esimerkiksi huomioitava, mitkä toimenpiteet perustuslaki sallii, mihin sopimuksiin valtio on sitoutunut ja mitkä ovat sen tulkinnat kansainvälisestä tapaoikeudesta. Voimankäytön säännöt riippuvat myös tilanteesta: onko valtio valmistautumassa sotaan, puolustamassa tai valmistautumassa puolustamaan itseään tai jo osana aktiivista sodankäyntiä.  

Voimankäytön legitimiteetin ja laillisuuden raja voi olla häilyvä. Esimerkiksi länsimaiden iskut Syyriaan huhtikuussa 2018 kemikaaliaseiden käytön takia ovat herättäneet kysymyksiä iskujen laillisuudesta.[11] Voimankäytön oikeutus, laillisuus ja tarpeellisuus voivat myös riippua voimankäyttöä harkitsevan valtion voimavaroista sekä muiden valtioiden hyväksynnästä. YK:n peruskirjan mukaan voimakeinoja ei tulisi käyttää muita valtioita kohtaan ilman turvallisuusneuvoston lupaa. Käytännössä tämä ei aina kuitenkaan toteudu. Irakin sodan oikeudenmukaisuudesta kiistellään yhä yli 10 vuotta sen alkamisen jälkeen. Yhdysvallat kuitenkin sopi sisäisesti, että voimankäyttö Irakissa on sallittua antaessaan presidentille luvan käyttää Yhdysvaltain asevoimia Irakissa.[12]

  Voi olla hankala määritellä, noudattaako valtio voimankäyttöä sääteleviä tapaoikeuden periaatteita, lakeja ja sopimuksia sisäisesti tai ulkoisesti. Myös selviin rikkomuksiin on välillä vaikea puuttua, ja silloinkin, kun niihin pystytään puuttumaan, voi laillinen prosessi kestää jopa vuosikymmeniä. Sen jälkeen, kun Venäjä miehitti Krimin, Venäjää on pyritty painostamaan kauppapakottein ja se on saanut osakseen poliittista paheksuntaa. Nämä toimet eivät kuitenkaan ole estäneet tai lopettaneet miehitystä. Se, löytyykö valtioilta poliittista tahtoa ja mahdollisuuksia vastata rikkomuksistaan tai muiden rikkomuksiin, on sidoksissa useisiin sisä- ja ulkopoliittisiin rakenteisiin ja pyrkimyksiin, kuten kauppa- ja liittolaissuhteisiin. On myös mahdollista, että vaikka valtiolla olisi laillinen oikeutus esimerkiksi voimankäyttöön tai ihmisoikeuksien turvaamiseen vieraassa valtiossa, valtion omat kansalaiset vastustavat asiaan puuttumista.

***

### Viiteet

1. Yhdistyneiden kansakuntien alueellinen tiedotuskeskus. <https://www.unric.org/fi/perustietoa-yksta/13>, vierailtu 11.9.2017.
 2. Pierson, Charles. Preemptive Self-Defense in an Age of Weapons of Mass Destruction: Operation Iraqi Freedom, Denver Journal of International Law and Policy, December 22, 2004. Caroline-testi perustuu Kanadassa vuonna 1837 alkaneeseen diplomaattiseen kriisiin, joka tunnetaan nimellä Caroline affair. Iso-Britannia, Yhdysvallat sekä kanadalaiset kapinalliset syyllistyivät vihamielisyyksiin toisiaan kohtaan. Tapaus johti Caroline-testin kehittämiseen. Testin avulla arvioidaan, onko mitään muita keinoja käytettävissä vai oikeuttaako tilanne voimankäytön uhkan luonteen vuoksi. Voimankäytön tulee myös olla suhteessa uhkan vakavuuteen. 
3. Wood, Michael, International Law and the Use of Force: What Happens in Practice, Indian Journal of International Law, Vol. 53. <http://legal.un.org/avl/pdf/ls/Wood_article.pdf>, vierailtu 19.9.2017.
 4. International Red Cross, Customary IHL: Practice Relating to Rule 75. Riot Control Agents. <https://ihl-databases.icrc.org/customary-ihl/eng/docs/v2_rul_rule75>, vierailtu: 13.9.2017.
 5. United Nations Human Rights Office of the High Commissioner, Basic Principles on the Use of Force and Firearms by Law Enforcement Officials, Eight United Nations Congress on the Prevention of Crime and the Treatment of Offenders, Havana, Cuba, 27-7th August, 1990. <http://www.ohchr.org/EN/ProfessionalInterest/Pages/UseOfForceAndFirearms.aspx>, vierailtu 15.9.2017; Code of Conduct for Law Enforcement Officials <http://www.ohchr.org/EN/ProfessionalInterest/Pages/LawEnforcementOfficials.aspx>
 6. FINLEX, 63/1999: Euroopan Ihmisoikeussopimus (Yleissopimus ihmisoikeuksien ja perusvapauksien suojaamiseksi) sellaisena kuin se on muutettuna yhdennellätoista pöytäkirjalla, <http://www.finlex.fi/fi/sopimukset/sopsteksti/1999/19990063>, vierailtu 15.9.2017; International Red Cross C…., The use of force in law enforcement operations, Advisory Service on International Humanitarian Law. 23.9.2015 <https://www.icrc.org/en/document/use-force-law-enforcement-operations>
7. United Nations Human Rights Office of the High Commissioner, Code of Conduct for Law Enforcement Officials, General Assembly Resolution 34/169 of 17 December 1979. <http://www.ohchr.org/EN/ProfessionalInterest/Pages/LawEnforcementOfficials.aspx>, vierailtu 16.9.2017.
 8. Poliisi, Voimakeinojen käyttö <http://www.poliisi.fi/tietoa_poliisista/voimakeinojen_kaytto>, vierailtu 15.9.2017.
9. EIT: Poliisi käytti voimaa oikein Hirsalan piirityksessä, MTV, 13.3.2007 <https://www.mtv.fi/uutiset/kotimaa/artikkeli/eit-poliisi-kaytti-voimaa-oikein-hirsalan-piirityksessa/2012302#gs.0Ucse0M>, vierailtu 26.4.2018 ; Poliisin luoteihin kuollut kuusi ihmistä 2000-luvulla, Keskisuomalainen, 20.3.2016 <https://www.ksml.fi/kotimaa/Poliisin-luoteihin-kuollut-kuusi-ihmist%C3%A4-2000-luvulla/747428> vierailtu 26.4.2018 ; Suomalainen poliisi ampuu vain pakon edessä, Iltalehti, 13.2.2013 <http://www.iltalehti.fi/uutiset/2013011316524634_uu.shtml> vierailtu 26.4.2018 ; Wood, Michael, International Law and the Use of Force: What Happens in Practice, Indian Journal of International Law, Vol. 53. <http://legal.un.org/avl/pdf/ls/Wood_article.pdf> vierailtu 19.9.2017.
10. Wood, Michael, International Law and the Use of Force: What Happens in Practice?, Indian Journal of International Law, Vol. 53, 2013. <http://legal.un.org/avl/pdf/ls/Wood_article.pdf>, vierailtu 2.2.2018. 
11. Syria Air Strikes: Were they legal?, BBC 14.4.2018 <http://www.bbc.com/news/world-middle-east-43766556> vierailtu 14.4.2018.
 12. Iraq war illegal, says Annan, BBC, 16.9.2004. <http://news.bbc.co.uk/2/hi/middle_east/3661134.stm> vierailtu 24.3.2018. Joint Resolution to authorize the use of United States Armed Force against Iraq, Public Law 107-243, 107th Congress. <https://www.gpo.gov/fdsys/pkg/PLAW-107publ243/html/PLAW-107publ243.htm> vierailtu 25.3.2018.

### Lisää luettavaa

SaferGlobe, Suomen Asevalvontaraportti 2016 United Nations Office for Disarmament Affairs (2016), The Arms Trade Treaty. <https://unoda-web.s3-accelerate.amazonaws.com/wp-content/uploads/2013/06/English7.pdf>, vierailtu 19.9.2017. 
YK-resoluutio 1378 <https://undocs.org/S/RES/1378(2001)>

*Julkaistu verkossa 25.9.2018*
