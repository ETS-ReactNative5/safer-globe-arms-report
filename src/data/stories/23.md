Lähi-itä, 2014, Vienti, Ihmisoikeudet, Aseellinen konflikti, Sotatuote, Tapaukset
23.10.2017
-
http://mustafasaifee.com/SG/placeholder_big.jpg


# Suomi varustaa sotaa käyviä Arabimonarkioita

Patria Land on myynyt Saudi-Arabiaan 32 kappaletta Nemo-kranaatinheitinjärjestelmiä. Kauppa suoritetaan loppuun vuoden 2015 aikana. Kauppa on osa Yhdysvaltain liittolaisilleen kohdistamaa Foreign Military Sales -hanketta, eikä Patria siis ole suorassa asiakasyhteydessä saudien kanssa. Nemo sai Yhdysvaltain tuotehyväksynnän 2014 läpäisemällä määrätyt testit Arizonassa. Heitintornien valmistus oli koko vuoden käynnissä Hämeenlinnassa, josta ne toimitetaan Kanadaan asennettaviksi LAV II -panssariajoneuvoihin. Patria sai viime vuonna päätökseen myös Nemo Navy -kranaatinheitinten viennin Arabiemiirikuntiin. Kuusi Ruotsissa suunniteltua Ghannatha-monitoimivenettä on nyt varustettu suomalaisilla heittimillä. Patrian liiketoiminnalle Arabiemiirikunnissa saattaa pian tulla jatkoa, sillä yhtiö on AMV-vaunullaan mukana merkittävässä satojen panssariajoneuvojen tarjouskilpailussa. Ostopäätöstä odotetaan hetkellä minä hyvänsä. Patria sai viime vuonna luvan esitellä Nemoa ja AMV:ta myös Qatarissa.[1,2,3]

Ruukille myönnettiin vuoden 2014 aikana kaksi huomattavaa vientilupaa Persianlahdelle. Ruukki suunnittelee toimittavansa saudiarabialaiselle Armored Vehicles & Heavy Equipment -valtionyhtiölle 500 tonnia Ramor 500 -suojausterästä, joka on optimoitu kestämään kineettisiä iskuja. Yritys on toistaiseksi käyttänyt vastaavaa materiaalia kevyihin Al Shibl -ajoneuvoihin, staattisiin vartiokoppeihin sekä yhdysvaltalaisten humvee-ajoneuvojen (HMMWV) lisäpanssarointiin. Saudi-Arabian ohella Al Shibl -ajoneuvoja on käytössä muun muassa Jemenin asevoimilla. Lisäksi Ruukille myönnettiin lupa viedä 50 tonnia suojausterästä Arabiemiirikuntiin. Viennit toteutetaan belgialaisen välittäjän kautta.[4,5]

Tamperelaiselle Robonicille myönnettiin lupa jatkaa huolto- ja korjaustöiden myyntiään Saudi-Arabiaan. Yhtiö valmistaa merikonttiin mahtuvia painekaasukatapultteja, joilla voidaan laukaista miehittämättömiä taktisia lentokoneita ja maalilennokkeja. Robonicin yhteistyökumppani Airbus käyttää heittimiä osana kolmansille osapuolille tarjoamiaan palveluita. Robonic on aloittanut yhteistyön myös yhdysvaltalaisen asejätin Lockheed Martinin kanssa uuden sukupolven laukaisualustan kehittämiseksi.[6,7,8]

Vuosina 2004–2013 Suomesta on viety Arabian niemimaalle sotatuotteita yhteensä 27 miljoonan euron arvosta. Tästä 50 prosenttia on suuntautunut Saudi-Arabiaan ja 38 prosenttia Arabiemiirikuntiin. Saudi-Arabian suurimmat kaupat ovat syntyneet suojaus- ja puhdistusvälineistä, kuten suojanaamioista, Arabiemiirikuntien ajoneuvoista ja ampumatarvikkeista.[9] Suomen puolustushallinto on selvästi halukas tukemaan vientiä, sillä kesäkuussa 2015 allekirjoitettiin puolustusmateriaaliyhteistyöhön liittyvä yhteisymmärryspöytäkirja Suomen ja Saudi-Arabian puolustusministeriöiden välillä.[10]

Viime vuosina on kuultu yhä vahvempia Arabian niemimaalle suuntautuvan aseviennin kyseenalaistavia äänenpainoja. Alueen yleisen konfliktiherkkyyden lisäksi Saudi-Arabian heikko ihmisoikeustilanne ja sen Jemeniin tekemä huomattavan määrän siviiliuhreja aiheuttanut interventio herättävät huolta. Ei ole myöskään takuita, etteikö Saudi-Arabian Syyrian kapinallisryhmille suuntaamasta avusta valuisi resursseja ääriliikkeille. EU:n yhteinen kanta kieltää sotatuotteiden viennin sellaisissa tapauksissa, joissa tarvikkeita voitaisiin käyttää kansalliseen sortotoimintaan, kansainväliseen hyökkäykseen tai alueellisen epävakauden lisäämiseen.[11]

***

### References

1. [Patria (2015). Tiedonanto Patria Landin vuoden 2014 liiketoiminnasta](http://patria.fi/fi/patria/liiketoiminnat/land/2014), luettu 9.6.2015.
2. Puhelinkeskustelu SaferGlobe / Patria 16.6.2015.
3. [IHS Jane’s 360. Ghannatha vessels delivered](http://www.janes.com/article/49514/ghannatha-vessels-delivered-idx15d4), luettu 25.6.2015.
4. Puolustusministeriön vientiluvat 982/30.02.00/2013,FI.PLM.2014-462 ja 1029/30.02.00/2013,FI. PLM.2014-463
5. [Armored Vehicles & Heavy Equipment Factory -yhtiön tuoteselosteet](http://www.avf.com.sa/prdaction-en01.html), Luettu 9.6.2015.
6. Puolustusministeriön vientilupa 733/30.02.00/2014,FI.PLM.2014-5056
7. [Suomen Sotilas. Osto-opas 1-2012](http://www.suomensotilas.fi/sites/default/files/pdfs-txts/osto_opas_2012_01_lores.pdf), luettu 9.6.2015.
8. [Robonic. Press release: Robonic and Lockheed Martin team up on new-generation tactical drone launcher](http://www.robonic.fi/press-releases/), luettu 15.6.2015. 
9. P[uolustusministeriö. Puolustustarvikkeiden maastavienti maittain ja tuoteluokittain](http://www.defmin.fi/index.phtml?s=148), luettu 9.6.2015. Mukana Saudi-Arabia, Yhdistyneet Arabiemiirikunnat, Qatar, Bahrain, Jemen ja Oman. Summa aktuaalinen, ei inflaatiokorjattu. 
10. [Puolustusministeriö (2015). Memorandum on Understanding Between the Ministry of Defense of the Republic of Finland and the Ministry of Defense of the Kingdom of Saudi Arabia on Defence Materiel Cooperation](http://www.defmin.fi/ajankohtaista/tiedotteet/2015?7625_m=6272), luettu 9.6.2015
11. [Euroopan unionin virallinen lehti (2008), Neuvoston yhteinen kanta 2008/944/ YUTP, sotilasteknologian ja puolustustarvikkeiden viennin valvontaa koskevien yhteisten sääntöjen määrittämisestä](http://eur-lex.europa.eu/legal-content/FI/TXT/PDF/?uri=CELEX:32008E0944&from=FI), luettu 9.6.2015(http://eur-lex.europa.eu/legal-content/FI/TXT/PDF/?uri=CELEX:32008E0944&from=FI), luettu 9.6.2015

*Alkuperäinen teksti on julkaistu vuonna 2015 SaferGloben raportissa "Suomen asevalvontaraportti 2015".
Julkaistu verkossa 23.10.2017.*