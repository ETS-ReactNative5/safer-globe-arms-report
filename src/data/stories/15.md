Itä-Aasia, Euroopan unioni, 2008, Vienti, Sopimus, Ihmisoikeudet, Sotatuote, Siviiliase, Kaksikäyttötuote, Tapaukset
23.10.2017


# Sotatuotteita ja patruunoita Kiinaan asevientikiellosta huolimatta 

Euroopan unioni asetti Kiinan asevientikieltoon kesäkuussa 1989, kun Kiina oli lopettanut Taivaallisen rauhan aukion mielenosoitukset väkivaltaisesti. Asevientikiellon asettamisesta on kulunut 20 vuotta ja osa EU-maista haluaisi kumota sen. Miksi sitten asevientikielto ei ole estänyt Suomea viemästä sotatuotteita ja siviiliaseiden patruunoita Kiinaan?

EU:ssa kohu vientikiellon purkamisen ympärillä oli kovimmillaan vuosina 2004–2005, jolloin Ranska, Saksa ja Iso-Britannia ajoivat aktiivisesti sen purkamista. Pohjoismaat vastustivat. Myös Yhdysvallat ja Japani vastustavat voimakkaasti kiellon purkamista. Erityisesti Yhdysvallat pelkäsi Kiinan saavan korkeaa länsimaista aseteknologiaa ja tulevan sen avulla sotilaallisesti vahvemmaksi. Kiina taas haluaa purkaa asevientikiellon muun muassa saadakseen hankittua länsimaista aseteknologiaa. Myös eurooppalaiset ja amerikkalaiset yritykset etsivät Kiinasta uusia markkinoita.  

Turvallisuuspolitiikan ja Kiinan asiantuntija **[Bates Gill](https://www.sipri.org/about/bios/dr-bates-gill)** näkee asevientikieltojen silti pysyvän.
”Näyttää epätodennäköiseltä, että sitä nostetaan lähitulevaisuudessa. Sen merkitys on poliittinen, minkä takia EU:n on vaikea nostaa sitä, osittain myös Washingtonista tulevan painostuksen takia. Toisaalta EU:n aseviennin ”kielto” ei ole todellinen eikä se välttämättä estä sotilasteknologian ja -aseiden virtaa Kiinaan. Toisaalta se aliarvioi sen minkä pitäisi olla normaalia ja tuottavaa kauppaa Kiinan kanssa pitämällä sitä erityisenä huolena.”
Gill on ollut Yhdysvaltain senaatin ulkoasiainvaliokunnan kuultavana asiasta. Nykyään hän johtaa Tukholman rauhantutkimusinstituuttia Sipriä.

Gillin mukaan EU:n lähentyminen ja kiinnostus Kiinan aseteollisuutta ja sotilaallista toimintaa kohtaan näkyy yhteistyössä sotaharjoituksissa ja sotilasasiamiesten lähettämisenä maahan. Suomella on Pekingissä lähetettynä sotilasasiamiehenä everstin arvoinen upseeri, joka hoitaa samalla myös Japania.

### Asevientikieltoa jätetään noudattamatta laajasti

Suomen Kiina-politiikka nousi julkiseen keskusteluun kesällä 2008, kun pääministeri Matti Vanhanen päätti osallistua Pekingin olympialaisten avajaisiin. Tätä ei pidetty sopivana ottaen huomioon maan ihmisoikeusongelmat ja Tiibetin tilanteen. Samaan aikaan Suomi kuitenkin salli ase- ja sotatuotekaupan maahan. Rikkoivatko nämä kaupat EU:n asevientikieltoa? 

Gillin mukaan EU:n asevientikielto ei ole laillisesti sitova eikä siinä määritellä, mitä se pitää sisällään. Näin ollen jokainen jäsenvaltio tulkitsee ”vientikieltoa” oman kansallisen lainsäädäntönsä mukaan. ”Tässä mielessä ei ole mahdollista sanoa, onko jokin kansallinen vientipäätös, vastoin EU:n julistusta aseviennin kieltämisestä kesäkuussa 1989”, Gill toteaa.

Myönnetyt vientiluvat eivät tarkoita Suomen vientipolitiikan sallivan kaikkea vientiä Kiinaan. Esimerkiksi vuonna 2004 kiellettiin sukellusveneen kauttakuljetus. Pari vuotta myöhemmin annettiin kaksi kielteistä vientilupapäätöstä, joista toinen oli tarkoitettu Hong Kongiin. Tiedossa ei ole sitä, mitä tuotteita kielteiset päätökset koskivat.(1)

| Vuosi | Kategoria | Tuote ja määrä |
|:---------:|:---------:|:--------- |
| 2008 | Sotatuote | Neljä emulsiolevitintä Kiinan poliisille (Environics Oy) |
| 2007 | Sotatuote | M-95 juomapulloja 500 kpl (Scott Healt & Safety Oy) |
| 2006 | Sotatuote | M-95 juomapullo 500 (Scott Health & Safety Oy) |
| 2004 | Sotatuote | Kaksi kielteistä vientilupapäätöstä |
| 2004 | Sotatuote | Kielteinen vientilupapäätös Kilo-luokan sukellusveneeen kauttakuljetukselle (John Nurminen Oy) |
| 2000 | Sotatuote | Sonac PFA merivalvontajärjestelmä ja 80 km merikaapelia (Patria Finavitec Oy) |
| 1996 | Sotatuote | Sonac PFA merivalvontajärjestelmä (Finnyards Oy) |
| 1995 | Sotatuote | Kauttakuljetuslupa sukellusveneelle (BV Netherlands Maritime Agencies) |
| 2000–2008 | Siviiliaseet | yhteensä 420 000 pistoolin patruunaa. |
| 2000–2008 | Siviiliaseet | yhteensä 940 000 kiväärin patruunaa. |
| 2000–2008 | Siviiliaseet | yhteensä 4 310 000 pienoiskiväärin patruunaa. |
Taulukko 1. Suomen myöntämät sotatuotteiden ja siviiliaseiden vientiluvat Kiinaan. Taulukossa ei ole listattu kaksikäyttötuotteiden vientilupia.

### Tarvitaan laillisesti sitova järjestelmä

Bates Gillin mukaan EU-maat vievät sotilasteknologiaa kiellosta huolimatta Kiinaan.
”Paradoksaalisesti huolimatta EU:n asevientikiellosta osa jäsenvaltioista myy sotilasjärjestelmiä ja sotilasteknologiaa, mikä auttaa Kiinaa sen armeijan modernisoinnissa.”

Gillin mukaan nykyaikainen teknologia on kaksikäyttötuotteita eli soveltuu yhtä lailla siviili- ja sotilaskäyttöön. Nämä myös ovat tuotteita, joita Kiina tavoittelee lännestä, koska se ei itse vielä kykene valmistamaan tällaista sensitiivistä teknologiaa. Kiina ei edes ole aikeissa ostaa Euroopasta suuria määriä aseita ja ammuksia, vaan haluaa päinvastoin suojella ja kehittää omaa aseteollisuuttaan. 

Gillin mukaan yritykset kiertävät vientikieltoa esittämällä viemänsä teknologian olevan siviilikäyttöön tarkoitettua. 
”Jotta voidaan estää sotilasteknologian vieminen Kiinaan, tarvitaan laillisesti sitova, EU:n laajuinen vientikontrollijärjestelmä, jolla on korkeat ja valvottavissa olevat standardit, jotka pitävät sisällään muun muassa ihmisoikeudet”.

1. Puolustusministeriö, tietopyyntö 11.5.2009 ja ministeriön vientiraportit

*Alkuperäinen teksti on julkaistu vuonna 2010 SaferGloben raportissa "Suomen asevienti 2008 – Teemana pienaseet".
Julkaistu verkossa 23.10.2017.*