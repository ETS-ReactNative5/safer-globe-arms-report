Keski-Aasia, 2011, Vienti, Sotatuote, Tapaukset
23.10.2017
SaferGlobe
/imgs/placeholder_big.jpg


# Kazakstan – ylimitoitettua voimankäyttöä tarkkuuskiväärien vientikohteessa

## Vientilupa: Numero FI.PLM.2011-4698, jolla saa viedä 250 000 tarkkuuskiväärin patruunaa .308 Win B476 11,0g Lock Base Kazakstanin asevoimille. Lupa myönnetty 28.10.2011 ja voimassa 31.12.2012 asti. Toinen lupa, jolla saa viedä 20 TRG-22 tarkkuuskivääriä yksityiselle yritykselle. Lupa myönnetty 7.11.2011 ja voimassa 31.12.2011 asti.

Kazakstanin tasavalta on yksi Keski-Aasian entisistä neuvostotasavalloista. Presidentti Nursultan Nazarbajev on hallinnut maata Neuvostoliiton hajoamisesta lähtien. Suuri osa vallasta maassa keskittyy presidentille. Hallitusta syytetään opposition tukahduttamisesta. Maan itsenäisyyden ajan vaaleissa, esimerkiksi vuoden 2011 ennenaikaisissa presidentinvaaleissa sekä vuoden 2012 ennenaikaisissa parlamenttivaaleissa Etyjin tarkkailijat ovat havainneet useita puutteita. Todelliset poliittiset vaihtoehdot puuttuvat, eikä valtapuolueella ja hallitsevalla presidentillä ole haastajia.[1]

Freedom Housen mukaan maassa ei ole lehdistönvapautta ja internetin vapautta rajoitetaan. Kokoontumisvapautta rajoitettiin rajusti esimerkiksi joulukuussa 2011, jolloin Kazakstanin poliisivoimat hajottivat lakkoilevien öljytyöntekijöiden joukkoja ampumalla suoraan väkijoukkoon. Tämän seurauksena ainakin 15 ihmistä kuoli ja kymmeniä ihmisiä loukkaantui. Useita lakkojen järjestämisestä syytettyjä tuomittiin tuntuviin vankeusrangaistuksiin epäreiluiksi väitetyissä oikeudenkäynneissä.[2] YK:n ihmisoikeuskomissaari tuomitsi voimankäytön täysin ylimitoitetuksi. YK:n keräämien todisteiden perusteella tilanteen eskaloitumiseen vaikutti myös paikallishallinnon korruptio.[3]

Vuonna 2011 puolustusministeriö myönsi luvan viedä Kazakstaniin tarkkuuskiväärejä sekä merkittävän määrän niiden ammuksia. Niiden vieminen alueelle, jolla poliisi voi ampua väkijoukkoon ilman seurauksia, nostaa esiin ongelmia. Tarkkuuskiväärit kuuluvat välineisiin, joita turvallisuusjoukot eri puolilla maailmaa varautuvat käyttämään mielenosoitusten hajottamiseen ja niiden estämiseen. Lisäksi kivääriviennin vastaanottajaksi oli merkitty yksityinen yritys. Aseiden jälleenmyyntiä niin Kazakstanissa kuin Kazakstanin rajojen ulkopuolelle on vaikea kontrolloida.

***

### References

1. [ETYJ, Office for Democratic Institutions and Human Rights, 2011, Republic of Kazakhstan Early Presidential Election 3 April 2011, OSCE/OD IHR Election Observation Mission Final Report, Varsova.](http://www.osce.org/odihr/elections/78714); sekä [ETYJ, Office for Democratic Institutions and Human Rights, 2012, Republic of Kazakhstan Early Parliamentary Elections 15 January 2012, OSCE/OD IHR Election Observation Mission Final Report, Varsova.](http://www.osce.org/odihr/elections/89401), 15.02.2013.
2. [Human Rights Watch, 2012, Striking Oil, Striking Workers, Violations of Labor Rights in Kazakhstan’s Oil Sector.](http://www.hrw.org/reports/2012/09/10/striking-oil-striking-workers-0), 15.02.2013.
3. [OHCHR, 2012, Opening remarks by UN High Commissioner for Human Rights Navi Pillay at a press conference during her mission to Kazakhstan Astana, 12 July 2012.](http://www.ohchr.org/EN/NewsEvents/Pages/DisplayNews.aspx?NewsID=12343&LangID=E), 25.02.2013.

*Alkuperäinen teksti on julkaistu vuonna 2013 SaferGloben raportissa "Suomen asevienti 2011 – Teemana ihmisoikeudet".
Julkaistu verkossa 23.10.2017.*