Pohjois-Amerikka, Euroopan unioni, 2008, 2009, 2010, 2011, 2012, 2013, 2014, 2015, 2016, 2017, Tuonti, Sotatuote, Taustat
25.07.2018
SaferGlobe
/imgs/32_big.JPG


# Suomen sotatuotehankinnat 1992–2017

Sotatuotehankinnat[1] muodostavat noin viidenneksen Suomen puolustusmenoista.[2] Puolustusmenot ovat 2010-luvulla olleet noin 5 % valtion budjettitalouden menoista eli noin 2,7–2,8 miljardia euroa. Puolustusvoimien materiaalipoliittisen osastrategian tavoitteena on, että materiaalihankinnat muodostaisivat noin kolmanneksen Suomen puolustusmenoista.[3]

| |2015|2016|2017|
|-----|:----:|:----:|:----:|
|Sotilaallinen maanpuolustus|2 318,0 milj. €|2  464,2 milj. €|2  396,1 milj. €|
|Sotatuotehankinnat*|464,1 milj. € (20,0 %)|544,7 milj. € (22,1 %)|479,8 milj. € (20,0 %)|
_*_ Sotatuotehankinnat eivät sisällä arvonlisäveromenojen osuutta. %-osuus kertoo hankintojen osuuden kaikista menoista.

###### Taulukko 1. Sotatuotehankintojen osuus sotilaallisen maanpuolustuksen menoista (Lähde: Puolustusministeriö)

### Sotatuotehankintojen käytännön toteutus

Puolustusvoimien materiaalipoliittisen strategian mukaan Suomi hankkii sotatuotteensa kotimaasta aina, kun se on taloudellisesti ja huoltovarmuuden kannalta mahdollista. Ulkomaisissa hankinnoissa pyritään painottamaan tuotteita, jotka ovat valmiita ja käytössä testattuja.

Sotatuotteiden hankintaprosesseja ohjaavat puolustusvoimien määrittelemät suorituskykyvaatimukset, mutta tapaa, jolla näihin vaatimuksiin vastataan, ei määritellä tiukasti ennalta. Tämä tarkoittaa, että samoihin tavoitteisiin voidaan pyrkiä useilla eri keinoilla. Usein hankinnat muodostavat laajoja kehittämiskokonaisuuksia, joissa erilaiset sotatuotteet luovat yhdessä haluttua suoristuskykyä.

Suomi pyrkii kasvavassa määrin yhteishankintoihin kansainvälisten kumppaniensa kanssa. Tällaisia kumppaneita ovat mm. Naton jäsenmaat ja muut Pohjoismaat. Suomi, Ruotsi, Norja ja Tanska ovat allekirjoittaneet niin sanotun yhteishankintasopimuksen, jonka tavoitteena on mahdollistaa sotatuotteiden yhteishankinnat joko yhteistarjouksin, koordinoiduin tarjouksin tai hallitusten välisin yhteishankinnoin.[4] Suomen tekemien hankintojen osalta kiinnitetään erityistä huomiota kansainväliseen yhteistyökykyyn, ja hankintojen pääsääntönä on yhteensopivuus Naton kanssa.[5]

### Sotatuotehankintoja Yhdysvalloista ja Länsi-Euroopasta

Kylmän sodan päättymistä seuranneiden 26 vuoden aikana (1992–2017) Suomi on hankkinut sotatuotteita ensisijaisesti Yhdysvalloista, Ranskasta, Saksasta ja Ruotsista.[6] Taloudelliselta arvoltaan nämä neljä maata muodostavat yhteensä 81 % kaikesta Suomen sotatuotetuonnista kyseisellä aikajaksolla.[7]

![alt text](https://saferglobe.fi/wp-content/uploads/2018/07/suomen_sotatuotetuonti_top10_2.png "Suomen 10 suurinta sotatuotetuojaa 1992–2017")
###### Kuvaaja 1. Suomen 10 suurinta sotatuotetuojaa 1992–2017.

Viimeisten 26 vuoden aikana ylivoimaisesti merkittävin sotatuotteiden tuoja Suomeen on ollut Yhdysvallat. Maan osuus Suomen sotatuotetuonnin kokonaisarvosta on hieman yli puolet (51 %). Yhdysvaltain tuontiosuuden nostavat omiin lukemiinsa Suomen Hornet-hävittäjähankinnat 1990-luvulla ja hävittäjiin myöhemmin hankitut lisävarusteet sekä elinkaaripalvelut.

Yhdysvaltain jälkeen taloudelliselta arvoltaan merkittävimmät tuojamaat ovat Ranska (14 %), Saksa (9 %) ja Ruotsi (7 %). Ranskasta tehtyjä merkittäviä hankintoja ovat olleet 1990-luvun alussa Suomeen tuodut ilmatorjuntaohjukset ja tutkajärjestelmät. Tärkeimpiä Saksasta Suomeen tuotuja sotatuotteita ovat olleet 1990-luvun alussa tehdyt tykki- ja panssarivaunuhankinnat. 2000-luvun alussa Suomi on ostanut Saksasta käytettyjä taistelupanssarivaunuja ja tutkajärjestelmiä ohjusveneisiin.

Ruotsista Suomi on hankkinut 1990-luvun alussa tutkajärjestelmiä ja meritorjuntaohjuksia ohjusveneisiin. 2000-luvulla Suomi on hankkinut Ruotsista CV-90-rynnäkköpanssarivaunuja, meritorjuntaohjusjärjestelmien ylläpitopalveluja ja uusia tutkajärjestelmiä. Neljän suurimman tuojamaan ohella Suomi on tehnyt melko suuria sotatuotehankintoja myös Venäjältä, Norjasta, Italiasta, Alankomaista, Isosta-Britanniasta ja Sveitsistä.

![alt text](https://saferglobe.fi/wp-content/uploads/2018/07/suomen_sotatuotetuonti_1992-2017.png "Suomen sotatuotehankinnat 1992–2017")
###### Kuvaaja 2. Suomen sotatuotehankinnat vuosittain 1992–2017.

Tuontitilastot osoittavat, että kylmän sodan päättymisen jälkeen Suomi on tuonut sotatuotteita ensisijaisesti Naton jäsenmaista, erityisesti Yhdysvalloista ja Länsi-Euroopan maista. Poikkeuksen muodostavat hankinnat sotilaallisesti liittoutumattomasta Ruotsista sekä 2000-luvulla tehdyt lentokonehankinnat Sveitsistä. Israel on vuosina 1992–2017 ollut Suomen 11. suurin asetuoja. Venäjältä Suomi ei ole tuonut 1990-luvun puolivälissä tehtyjen ilmatorjuntaohjushankintojen jälkeen merkittäviä määriä sotatuotteita.

Sotatuotekauppaa tarkasteltaessa on huomioitava, että taloudellisten intressien lisäksi kaupankäyntiin kuuluu vahvoja poliittisia tekijöitä. Suomi on kylmän sodan jälkeisellä aikakaudella pyrkinyt luomaan vahvat turvallisuus- ja puolustuspoliittiset yhteydet Yhdysvaltoihin ja Länsi-Euroopan maihin. Nämä poliittiset kauppaa ohjaavat tekijät näkyvät Suomen kylmän sodan jälkeisessä sotatuotetuonnissa.

Tulevaisuudessa merkittävin Suomen sotatuotehankintoja koskeva päätös on Hornet-hävittäjien seuraajien valinta. Riippumatta siitä, mistä Hornetien seuraajat hankitaan, tulee kauppa olemaan taloudelliselta arvoltaan Suomen kaikkien aikojen suurimpia asehankintoja. Samalla hankinta kytkee Suomen tiiviiseen sotatuoteyhteistyöhön myyjävaltion kanssa tulevien vuosikymmenten ajaksi.

***

### Viitteet

1. SaferGlobe käyttää julkaisuissaan käsitettä sotatuote. Puolustusministeriö käyttää omissa dokumenteissaan käsitettä puolustustarvike tai puolustusmateriaali.
2. Puolustusministeriö (2017). Puolustusmenojen jakautuminen. Saatavissa: <http://www.defmin.fi/tehtavat_ja_toiminta/puolustushallinnon_voimavarat/talous/puolustusmenojen_jakautuminen>. Luettu. 30.6.2017.
3. Puolustusministeriö (2011). Puolustushallinnon materiaalipolitiikka -osastrategia. Helsinki. (s.1.)
4. SaferGlobe (2016) Suomen Asevalvontaraportti 2016. Helsinki. (s. 39.)
5. Puolustusministeriö (2011). Puolustushallinnon materiaalipolitiikka -osastrategia. Helsinki. (s.11–12.)
6. Kaikki tässä tekstissä esiintyvät tuontitiedot perustuvat Siprin asetuontitietokantaan. Saatavissa: <https://www.sipri.org/databases/armstransfers>.
7. Asetuonnin taloudellisen arvon perustana on käytetty Tukholman kansainvälisen rauhantutkimusinstituutin Siprin tilastoja. Siprin ilmoittamat tuontiluvut eivät perustu hankintojen varsinaisiin kauppa-arvoihin, vaan tilastoissa käytetään asetuonnin vuosittaisen vertailun mahdollistavaa TIV-lukua (Trend Indicator Value), joka perustuu aseiden tuotantokustannuksiin ilmoitettuna miljoonina Yhdysvaltain dollareina. TIV-vertailussa käytettyjen aseiden arvo on joko 40 tai 66 % uusien aseiden arvosta riippuen tuotteen kunnosta.

*Artikkelin kuva: Wikimedia Commons*

*Julkaistu verkossa 25.7.2018.*
