2013, Vienti, Sotatuote, Tapaukset
23.10.2017


# Uusi suomalainen asemalli valtaa kansainvälisiä markkinoita

Riihimäkeläinen Sako Oy on valmistanut tarkkuuskivääreitä vuodesta 1989. Yritys aloitti toimintansa suojeluskuntien ase- ja konepajana 1910-luvun lopulla. Ennen toista maailmansotaa se oli muun muassa saksalaisen asekauppiaan Willy Daugsin enemmistöomistuksessa ja sodan jälkeen Suomen Punaisen Ristin hallinnassa. Yritysjärjestelyiden seurauksena se päätyi Nokialle, joka myi aluksi osan ja lopulta koko yrityksen Valmetille sekä sitä seurannelle Metsolle. Lopulta Sako päätyi italialaiselle Fabbrica d’Armi Pietro Berettalle vuonna 2000. Vuodesta 1526 lähtien toiminut perheyhtiö on yksi maailman vanhimpia yrityksiä ja asevalmistajia.

Sakon TRG-tarkkuuskivääreitä käyttävät yli neljänkymmenen maan ase- ja poliisivoimat. Alun perin kansainvälisen urheilu-ammuntaliiton ISSF:n kiväärilajeihin suunnitellut TRG-tarkkuuskiväärit ovat saavuttaneet suosiota metsästäjien ja ammattikäyttäjien keskuudessa. 

TRG-sarjan kiväärit ovat pulttilukkoisia ja lipassyöttöisiä tarkkuuskivääreitä. Aseiden yleisimmät variaatiot ovat kevyempi, lyhyellä lukkorungolla varustettu TRG-22 malli. Sen kaliiberi on .308 Winchester (7,62 x 51mm). Lisäksi valmistetaan raskaampaa pitkälukkoista TRG-42 mallia. Sitä valmistetaan kaliiberissa .300 Winchester Magnum (7,62 x 67mm) ja .338 Lapua Magnum (8,6 x 70mm). 

Ensiksi mainitun TRG-22:n .308 kaliiperin tehokkaaksi ampumaetäisyydeksi katsotaan noin 800 metriä ja viimeksi mainitun .338 kaliiberin noin 1,5 kilometriä. Vertailun vuoksi Suomen armeijan rynnäkkökiväärin RK-62:n tehokas ampumaetäisyys on noin 300 metriä. Osaava ampuja kykenee ampumaan optimaalisissa sääolosuhteissa TRG-tarkkuuskivääreillä huomattavasti pidemmälle.

Sotilaskäytössä .338 LM-kaliiberisella aseella on tehty pisin tarkka-ampujatappo lähes kahden ja puolen kilometrin etäisyydeltä.(1) Brittiläisen sotilaan käyttämä ase ei ollut Sakon valmistama. Jopa asetta tärkeämpää on laadukas patruuna, ja tässä kuten monessa muussakin tarkka-ampujan aseessa on suomalainen .338 Lapua Magnum patruuna.

Vuoden 2011 lopulla Sako esitteli TRG sarjan uusimman kiväärin, M10-mallin. Se on seuraavan sukupolven tarkka-ampujakivääri, joka nojaa aikaisempien mallien mekaanisiin ratkaisuihin. Sen suunnittelussa on otettu huomioon erityisesti ammattikäyttäjien tarpeet. M10 on modulaarinen asejärjestelmä, jonka kaliiberia on mahdollista vaihtaa erilaisiin operatiivisiin tarpeisiin nopeasti kenttäolosuhteissa. Se tapahtuu integroiduilla työkaluilla vaihtamalla aseen piippu, lukko ja lipas. Aseen lukkorunko mahdollistaa sekä lyhyen että pitkän lukon käyttämisen samassa aserungossa. Kaliiberivaihtoehdot ovat aikaisemmista TRG-kivääreistä tutut .308 Win., .300 WM. ja .338 LM.

Aseen lipaskapasiteetti on aiempia malleja suurempi, 7–11 patruunaa kaliiberista riippuen. Merkittävimpiä muutoksia aikaisempiin TRG-sarjan kivääreihin verrattuna ovat M10:n pitkä tähtäinkisko ja putkimainen kädensija. Ne tekevät mahdolliseksi käyttää aseessa sekä optisia- että lämpötähtäimiä, valonvahvistinta, lasermaaliosoitinta tai valaisinta.

Varusteet ovat yhä useampien asevoimien tarkka-ampujien työkaluja ja osa modernia taistelukenttää. Aseiden hinnat vaihtelevat mallista ja maasta riippuen noin 2 000–7 500 euron välillä, mutta hyvästä pimeässä ampumisen mahdollistavasta valonvahvistimesta saa maksaa vähintään noin 6 000 euroa. Varusteiden myynti onkin asevalmistajille tärkeä osa uutta ansaintalogiikkaa.

Asemyynti ei sinällään eroa muiden tuotteiden myynnistä vaan se perustuu tuotteen teknisen toimivuuden lisäksi sen brändiin. Tarkkuuskiväärien valmistajille on tärkeää saada aseensa valituksi erikoisjoukkojen aseeksi. Sako osallistui M10-tarkka-ampujan kiväärillä Yhdysvaltojen erikoisjoukkojen esikunnan tarkkuuskiväärin tarjouspyyntökilpailuun vuonna 2009. Noin 80 miljoonan dollarin arvoisen hankintasopimuksen sai yhdysvaltalainen Remington Arms Company valmistamallaan Modular Sniper Rifle (MSR) -kiväärillä.(2) Remington toimittaa 5150 MSR-tarkka-ampujan kivääriä, Advanced Armament Corporation toimittaa niihin äänenvaimentimet ja Barnes Bullets LLC taas yli 4,5 miljoonaa patruunaa. Kaikki toimittajat ovat holdingyhtiö Freedom Venturesin omistuksessa.

Sako hakee M10-tarkka-ampujan kivääreille markkinoita. Kivääreitä on viety esiteltäväksi sekä Suomesta että Italiasta moniin eri maihin. Myynti on saatu käyntiin ja Suomesta on myönnetty parin viime vuoden aikana jo ensimmäiset vientiluvat M10-kivääreille. Esimerkiksi Puolaan myönnettiin lupa 50 aseelle. Vientiluvassa kiväärien vastaanottajaksi on merkitty yksityinen yritys. Aseiden loppukäyttäjää ei ole ilmoitettu, mutta Sako itse kertoo myyvänsä asetta vain viranomaiskäyttöön. Tästä ja lupaan sisältyneistä varapiipuista ja lukoista päätellen asiakkaana saattaa olla Puolan asevoimat. Ne ovat käyttäneet aiempia TRG-malleja muun muassa Irakin sodassa.

1. Sheridan, Michael; British sniper Craig Harrison (The Silent Assassin) breaks record, kills target from 1.5 miles away, NY Daily News, 03.05.2010, [http://www.nydailynews.com/news/world/british-sniper-craig-harrison-silent-assassin-breaks-record-kills-target-1-5-miles-article-1.444566](http://www.nydailynews.com/news/world/british-sniper-craig-harrison-silent-assassin-breaks-record-kills-target-1-5-miles-article-1.444566)
2. Curtis, Rob; SOCOM PSR Contrtact Awarded to Remington Defense MSR, Military Times, 07.03.2013, [http://blogs.militarytimes.com/gearscout/2013/03/07/socom-psr-awarded-to-remington-msr](http://blogs.militarytimes.com/gearscout/2013/03/07/socom-psr-awarded-to-remington-msr)

*Alkuperäinen teksti on julkaistu vuonna 2014 SaferGloben raportissa "Suomen asevalvontaraportti 2014".
Julkaistu verkossa 23.10.2017.*