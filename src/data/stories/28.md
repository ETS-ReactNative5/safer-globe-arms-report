Muut Euroopan maat, 2015, Vienti, Aseellinen konflikti, Sotatuote, Tapaukset
23.10.2017


# Ukrainaan vietiin etäisyysmittareita, joiden lopullista käyttötarkoitusta on vaikea tietää

Keväällä 2015 useat venäläismediat kertoivat Venäjän ulkoministeriön kritisoivan sitä, että Suomi oli myöntänyt oululaiselle Noptelille luvan viedä tuhat laseretäisyysmittaria Ukrainaan. Venäjän valtiollinen uutistoimisto Sputnik kirjoitti, että Suomen päätös voitiin Venäjän mukaan tulkita sodan osapuolen suorana tukemisena, sillä etäisyysmittarit voidaan asentaa aseisiin.(1) Jo vuonna 2014 Noptel vei Ukrainaan kaksi etäisyysmittaria. Keväällä 2015 mittareita oli viety kymmenen lisää ja uusia toimituksia oli Noptelin mukaan tiedossa.(2) Viedyt etäisyysmittarit ovat alle puolen kilon painoisia laitteita, joilla voi mitata tarkasti etäisyyden useamman kilometrin päässä oleviin kohteisiin. Noptel kertoo mittareiden soveltuvan esimerkiksi sotilasmittaamiseen ja merenkulkuun.(3,4,5) Suomessa Venäjän kannanottoa pitivät outona puolustusministeri Carl Haglund ja ulkoasiainministeri Erkki Tuomioja. Tuomioja painotti, että Suomi ei vie Ukrainaan aseita, sillä etäisyysmittareita ei voi käyttää aseina.(6) Noptelin toimitusjohtajan mukaan ”Periaatteessa mittaria voisi käyttää sotatarkoituksiin, mutta tässä tapauksessa laitetta on haettu kiikarisovellukseen”.(7)

Ukrainassa mittareiden vastaanottaja on Thermal Vision Technologies.(8,9) Yritys esittelee verkkosivuillaan useita kiikarimalleja, joihin on asennettu etäisyysmittari. Yrityksen etusivun kuvissa kiikareiden käyttäjät ovat sotilaspukuisia. Yritys esittelee sivuillaan myös lämpökameroita ja monokulaareja eli tietynlaisia kaukoputkia. Nämä näytetään usein kiinnitettyinä aseisiin. Myös teksteissä kerrotaan laitteiden sopivan aseisiin ja sotilaskäyttöön.(10) Ottaen huomioon ukrainalaisen yrityksen verkkosivujen sisällön ja sen, että etäisyysmittarit soveltuvat kiistatta sotilasmittaukseen, ei vaikuta mahdottomalta, että Noptelin laitteet olisivat päätyneet sotilaiden käyttöön kiikareihin asennettuina.

1. Sputnik (2015), Russia Slams Finland for Decision to Supply Laser Rangefinders to Kiev, 2.3.2015. Saatavissa [http://sputniknews.com/europe/20150302/1018961902.html](http://sputniknews.com/europe/20150302/1018961902.html), luettu 6.7.2015.
2. Puhelinkeskustelu SaferGlobe / Noptel 13.4.2015.
3. Puolustusministeriö (2014), Vientiluvat D nro 620/30.02.00/2014, FI.PLM.2014-5057 ja D nro 720/30.02.00/2014, FI.PLM.2014-5058.
4. Kaleva (2015), Venäjä kritisoi Suomen vientipäätöstä: Oululaisvalmisteiset mittarit tukevat Ukrainan sotaa, 2.3.2015. Saatavissa 
[http://www.kaleva.fi/uutiset/ulkomaat/venaja-kritisoi-suomen-vientipaatosta-oululais-valmisteiset-mittarit-tukevat-ukrainan-sotaa/690977/](http://www.kaleva.fi/uutiset/ulkomaat/venaja-kritisoi-suomen-vientipaatosta-oululais-valmisteiset-mittarit-tukevat-ukrainan-sotaa/690977/), luettu 7.7.2015.
5. Noptel (2015), Long Distance Range Finding. Saatavissa [http://www.noptel.fi/](http://www.noptel.fi/), luettu 16.6.2015.
6. Helsingin Sanomat (2015), Venäjä yllätti suomalaisministerit – ”Suomi ei vie aseita Ukrainaan”, 3.3.2015. Saatavissa [http://www.hs.fi/politiikka/a1425361984787](http://www.hs.fi/politiikka/a1425361984787), luettu 16.6.2015.
7. Helsingin Sanomat (2015), Venäjä arvostelee Suomea laserkaupoista, 3.3.2015. Saatavissa [http://www.hs.fi/kotimaa/a1425298742666](http://www.hs.fi/kotimaa/a1425298742666), luettu 16.6.2015.
8. Puolustusministeriö (2014), Vientiluvat D nro 620/30.02.00/2014, FI.PLM.2014-5057 ja D nro 720/30.02.00/2014, FI.PLM.2014-5058.
9. MTV (2015), Ministeriö Venäjän moitteista: Viennille ei ollut estettä, 3.3.2015. Saatavissa [http://www.mtv.fi/uutiset/kotimaa/artikkeli/ministerio-venajan-moitteista-viennille-ei-ollut-estetta/4835922](http://www.mtv.fi/uutiset/kotimaa/artikkeli/ministerio-venajan-moitteista-viennille-ei-ollut-estetta/4835922), luettu 7.7.2015.
10. Thermal Vision Tecnologies (2015), Yrityksen verkkosivut. Saatavissa [http://tvt-thermal.com/](http://tvt-thermal.com/), luettu 16.6.2015.

*Alkuperäinen teksti on julkaistu vuonna 2015 SaferGloben raportissa "Suomen asevalvontaraportti 2015".
Julkaistu verkossa 23.10.2017.*