Euroopan unioni, 2010, Joukkotuhoaseet, Tapaukset
23.10.2017
-
http://mustafasaifee.com/SG/31_big.jpg


# Ydinasetukikohdan tarkastaminen on yllättävän helppoa

Ydinasetukikohtiin tunkeutuminen ja niiden tarkastaminen kansalaisvoimin on ilahduttavan helppoa, saivat tammikuussa 2010 Kleine Brogelin tukikohtaan Belgiassa tunkeutuneet aktivistit todeta.

Alueelle päässeet paikansivat kahdeksan ydinaseiden säilytyspaikkaa yhdestätoista ja pääsivät ottamaan kuvia sellaisen lentokonehangaarin sisältä, jonka lattian alla säilytettiin ydinaseita. 

Kukaan ei pysäyttänyt ryhmää ja osallistujat joutuivat jopa odottelemaan poliiseja perille päästyään. Pidätyksen suoritti poliisi, jonka ase oli lataamaton. Aktivistien annettiin pitää ja myöhemmin julkaista kuvaamansa materiaali.

### Vanha vitsi

Kansalaisten asetarkastukset eivät ole uusi keksintö: ydinasetukikohtiin on menty aikaisemminkin ja aktivistit ovat jopa sulkeneet niitä. Suomessa muistetaan vielä toimittaja Hanna Nikkasen osallistuminen Kleine Brogelissa järjestettyyn mielenosoitukseen vuonna 2001. Paikalla oli tuolloin myös City-lehden toimittaja[1] Juhana Petterson, joka kuvaili aktivistien retkeä Belgiaan ”aktivismiturismiksi”. Ja tosiaan: Aseistakieltäytyjäliiton ”seuramatkalle” Belgiaan saattoi osallistua kuka tahansa. Paikalle olikin tullut aktivisteja poliittisen kentän nationalistisesta äärilaidasta punkkareihin.

Toimittajan humoristisesta kuvailusta huolimatta on muistettava, etteivät aktivistit olleet paikalla huvikseen. He halusivat ja haluavat edelleen kysyä: jos aktivistit pääsevät noin lähelle ydinaseita, millaisia mahdollisuuksia heikko turvallisuus luokaan terroristeille?

Tarpeellinen kysymys on myös se, miksi Belgiassa, joka ei ole viiden ydinasevaltion joukossa, edes säilytetään ydinaseita.

### Kaukana turvallinen tulevaisuus

Muutkin kuin aktivistit ovat vedonneet ydinasetukikohtien turvallisuuden parantamiseksi. Esimerkiksi Yhdysvaltain ilmavoimien raportti vuodelta 2008 vetosi Euroopassa säilytettävien ydinaseiden säilytysturvallisuuden parantamisen puolesta.

Bombspotters-aktivistien mukaan Kleine Brogelissa säilytetään kahtakymmentä yhteensä 150–250 Euroopassa sijaitsevasta Yhdysvaltojen taktisesta ydinaseesta. Niitä on myös muun muassa Saksassa ja Turkissa. Tulevaisuus näyttää, miten ydinasetukikohtien turvallisuus kehittyy. Siihen asti aktivistit, ja ehkä jopa muutama utelias turisti, voivat rauhassa jatkaa ydinasetukikohtaretkeilyä.

***

### References 

1. [Ydinaseita bongaamassa, City-lehti 12/2001](http://www.city.fi/artikkeli/ Ydinaseita+bongaamassa/251/), 12.3.2012

*Alkuperäinen teksti on julkaistu vuonna 2012 SaferGloben raportissa "Suomen asevienti 2010 – Teemana ydinaseet".
Julkaistu verkossa 23.10.2017.*