Pohjois-Afrikka, Euroopan unioni, Lähi-itä, 2008, 2009, 2010, 2011, 2012, 2013, 2014, 2015, 2016, Vienti, Sotatuote, Siviiliase, Taustat
23.10.2017
SaferGlobe
/imgs/19_big.jpg


# Suomen sotatuote- ja siviiliaseviennin kehitys vuosina 2002–2016

### Suomen asevienti on kasvanut

Vuosina 2002–2016 suomalaisyritykset ovat vieneet sotatuotteita noin 1,5 miljardin ja siviiliaseita noin 700 miljoonan euron arvosta. Sotatuotteet ovat tuotteita, jotka on suunniteltu sotilastarkoituksiin. Niitä viedään Suomesta pääasiassa eri valtioiden asevoimien käyttöön. Siviiliaseita taas on viety lähinnä metsästys- ja ampumaurheilukäyttöön.

Puolustusministeriö ja valtioneuvosto ovat vuosina 2003–2016 myöntäneet sotatuotteille yli 3000 vientilupaa. Näiden vientilupien jakauma tuoteluokittain on esitetty kuvaajassa 1. Eniten Suomi on myöntänyt vientilupia ampumatarvikkeille. Valtaosa ampumatarvikkeiden tuoteluokkaan kuuluvista luvista on myönnetty kiväärin patruunoille. Toiseksi eniten vientilupia on myönnetty pienaseille, pääasiassa tarkkuuskivääreille ja lisävarusteille, ja kolmanneksi eniten panssarointi- ja suojavarustukselle. Luokka ”taisteluaineet ja niiltä suojautuminen” pitää sisällään lähinnä suojanaamarien ja suodattimien vientilupia. Siviiliaseiden vientilupia ei ole saatavilla, mutta toteutunut vienti on koostunut lähinnä kivääreistä ja patruunoista.

![alt text](https://saferglobe.fi/wp-content/uploads/2017/10/sot_vientilupien_jakauma2003-16_v2.png "Sotatuotteiden vientilupien jakautuminen tuoteluokittain 2003–2016")
###### Kuvaaja 1. Sotatuotteiden vientilupien jakautuminen tuoteluokittain 2003–2016.[1]

Euromääräisesti 38,2 % Suomen yhteenlasketusta sotatuote- ja siviiliaseviennistä muodostuu sotilasajoneuvojen viennistä. Maa-ajoneuvoviennin suuri euromääräinen osuus johtuu siitä, että yksittäisten ajoneuvon hinta on huomattavan korkea verrattuna useisiin muihin Suomesta vietäviin sotatuotteisiin. Siinä, missä esimerkiksi yksittäisen tarkkuuskiväärin hinta liikkuu tuhansissa euroissa, yksittäisen panssariajoneuvon hinta on yli miljoona euroa.

Euromääräisessä tarkastelussa korostuvat erityisesti yksittäiset isot kaupat. Esimerkiksi Patrian Ruotsiin viemät 113 panssariajoneuvoa näkyvät kuvaajassa 2 selvänä piikkinä vuosien 2013–2014 viennissä. Kaupan arvo oli noin 260 miljoonaa euroa. Kuvaajassa on eriteltynä siviiliaseiden ja sotatuotteiden toteutunut vienti. Koska maa-ajoneuvojen osuus Suomen viennistä on huomattava, se on esitetty kuvaajassa erillään muista sotatuotteista.

![alt text](https://saferglobe.fi/wp-content/uploads/2017/09/kokonaisasevienti2002-2016.png "Suomen siviili- ja sotatuotevienti vuosina 2002–2016")
###### Kuvaaja 2. Suomen siviili- ja sotatuotevienti vuosina 2002–2016. 

Siviiliase- ja sotatuotevienti ovat kasvaneet merkittävästi tarkasteltujen 15 vuoden aikana. Vuosittaiset vaihtelut aseviennissä ovat suuria, sillä isot asejärjestelmät ovat kalliita. Suuren vaihtelun vuoksi asevientiä on perusteltua tarkastella trendien havaitsemiseksi viiden vuoden jaksoissa.

Sekä siviiliaseviennin että sotatuotteiden viennin arvo on yli kaksinkertaistunut vuosina 2002–2016. Vuosina 2002–2006 siviiliaseita vietiin Suomesta keskimäärin 31,2 miljoonalla eurolla vuodessa. Vastaavasti vuosina 2012–2016 vientiä oli 70,6 miljoonan euron arvosta vuodessa. Sotatuotteita puolestaan vietiin vuosina 2002–2006 keskimäärin 60,1 miljoonalla eurolla vuodessa, kun vientien keskiarvo vuosina 2012–2016 oli 158,5 miljoonan euroa. Kun tarkastellaan sotatuotteiden vientiä ilman maa-ajoneuvojen osuutta, vuosien 2012–2016 keskiarvo on lähes kolminkertainen vuosiin 2002–2006 verrattuna.

### Euroopan unioniin suuntautuneen viennin osuus on laskenut

Kuvaaja 3 esittää viennin alueellisen jakauman vuosina 2002–2016. Pystyakselilla olevat prosenttiosuudet kertovat, kuinka suuri osa vuoden viennistä on suuntautunut kullekin alueelle euromääräisesti tarkasteltuna. Kuvaajasta näkyy selvästi, että Suomen suurimpia vientialueita olivat vuosina 2002–2013 Eurooppa ja Pohjois-Amerikka. EU:n osuuden pienenemisen ohella kuvaaja näyttää selvästi Lähi-idän osuuden kasvun.

Vuosina 2013–2014 EU:n osuutta kasvattivat Ruotsin panssariajoneuvoviennit. Ilman niitä EU:n osuus olisi ollut huomattavasti pienempi näinä vuosina, ja Lähi-itä olisi noussut Suomen merkittävimmäksi vientialueeksi jo 2014.
Kun vuonna 2015 Suomen vienti Lähi-itään oli vielä suunnilleen samaa luokkaa kuin vienti Euroopan unioniin, vuonna 2016 Lähi-idän vienti kasvoi huomattavasti ohi EU-viennin. Vuonna 2016 Lähi-itään suuntautuneesta 83,6 miljoonan euron suuruisesta viennistä 61,0 miljoonaa euroa tuli panssariajoneuvojen viennistä Arabiemiirikuntiin. Suomi vei Lähi-itään myös kranaatinheittimiä, tarkkuuskivääreitä, sota-aluksia ja niiden osia sekä kiväärin- ja haulikonpatruunoita. Jos tarkastellaan pelkästään sotatuotevientiä, vuonna 2016 Suomen viennistä 62,7 % suuntautui Lähi-itään, Suomi vei Lähi-itään sotatuotteita yli neljä kertaa suuremman summan arvosta, kuin EU-maihin.

![alt text](https://saferglobe.fi/wp-content/uploads/2017/10/siv_ja_sot_alueellinen_vaihtelu2002-2016.png "Suomen siviiliase- ja sotatuoteviennin jakauma kohdealueen mukaan vuosina 2002–2016")
###### Kuvaaja 3. Suomen siviiliase- ja sotatuoteviennin jakauma kohdealueen mukaan vuosina 2002–2016.

Tarkasteltujen 15 vuoden aikana Suomen siviiliase- ja sotatuoteviennin kohdemaiden vuosittainen lukumäärä on hieman kasvanut. Vuosina 2002–2006 Suomesta vietiin siviiliaseita ja sotatuotteita vuodessa keskimäärin 60:een eri maahan, vuosina 2012–2016 vastaava luku oli 68. Eniten viennillä oli kohdemaita vuonna 2016, jolloin Suomesta vietiin siviiliaseita ja sotatuotteita 75:een eri valtioon. Suomesta on vuosittain viety sotatuotteita myös YK:n ja muiden kansainvälisten järjestöjen rauhanturvatoiminnan ja humanitaarisen avustustoiminnan käyttöön. Tämän takia eri maihin viedyt tuotteet on tässä maittaisessa tarkastelussa jätetty pois.

Kaikkiaan Suomesta on viety vuosina 2002–2012 sotatuotteita ja siviiliaseita 109 maahan. Näistä 109 maasta 18 on sellaisia, joihin on viety sotatuotteita tai siviiliaseita 2010-luvulla mutta joihin ei ollut vientiä vuosina 2002–2009. Nämä 18 vientikohteiksi 2010-luvulla tullutta valtiota ovat pääasiassa Euroopan ulkopuolisia maita. Maat ovat Bahama, Bosnia ja Hertsegovina, Botswana, Brunei, Filippiinit, Jemen, Kolumbia, Georgia, Grönlanti, Irak, Kosovo, Libya, Mongolia, Montenegro, Nigeria, Panama, Sambia ja Turkmenistan. 

Siinä, missä Suomen asevienti on saanut uusia kohteita eri maanosista, vienti Pohjois-Afrikan maihin on vuoden 2012 jälkeen loppunut. Taustalla ovat oletettavasti vuonna 2011 arabikevään kansannousuista alkaneet levottomuudet.

### Vientejä valmistellaan pitkään, ja tuotteiden käyttöikä on vielä pidempi

Suuria asekauppoja valmistellaan pitkään. Saudi-Arabiaan myytyjä kranaatinheittimiä vietiin Suomesta vuosina 2014–2016, mutta kauppaa valmisteltiin ainakin jo vuonna 2008, kuten kuvaajasta 4 käy ilmi. Lisäksi aseiden käyttöikä on kymmeniä vuosia. Esimerkiksi sisällissodan keskellä olevasta Libyasta vuonna 2016 löytyneet suomalaiskiväärit oli ilmeisesti valmistettu Suomessa 1970-luvulla.[2]

Suomalaiset yritykset ovat yhdessä Suomen valtion kanssa jo pitkään pyrkineet Lähi-idän markkinoille. Esimerkiksi Suomen ja Arabiemiirikuntien välille solmittiin puolustusta koskeva yhteistyömuistio 2007 ja silloinen puolustusministeri Jyri Häkämies vieraili Arabiemiirikunnissa vuosina 2010 ja 2011.[3] Kun tarkastellaan kaikkea kansainvälistä asekauppaa, Lähi-idän asetuonti on myös ollut merkittävässä kasvussa vuodesta 2010 alkaen.[4]

Eräs asevientiin liittyvä haaste on se, että päätökset vientilupien myöntämisestä on tehtävä myöntämishetkisen tiedon valossa. Kerran myytyjä aseita ei voi hakea takaisin, vaikka olosuhteet vientimaassa muuttuisivat. Tilanne voi muuttua myös viennin aikana, kuten Saudi-Arabian tapauksessa. Maaliskuusta 2015 alkaen Saudi-Arabia on johtanut liittoumaa, joka osallistuu Jemenin sisällissotaan. Liittouma on pommittanut toistuvasti siviilikohteita ja YK:n mukaan sen toimet ovat olleet humanitaarisen oikeuden vastaisia.[5]

Kesällä 2017 puolustusministeri Jussi Niinistö vastasi kahteen kirjalliseen kysymykseen Saudi-Arabiaan ja Arabiemiirikuntiin suuntautuvista asevienneistä. Puolustusministerin mielestä on johdonmukaista, että vientiluvat myönnetään ja kaupat viedään loppuun, kun Lähi-idän markkinoille pääsemiseksi on tehty merkittävää ja pitkäjänteistä vienninedistämistyötä, joka nyt on tuottanut tulosta.[6]

Niinistön vastaus tuo esille puolustusministeriön roolin Suomen aseviennin edistäjänä. Puolustusministeriöllä on aseviennissä toinenkin rooli, sillä sen tulee sotatuotteiden vientilupia myöntäessään myös huolehtia, että esimerkiksi kohdemaan ihmisoikeustilanne ja alueellinen vakaus huomioidaan riittävällä tavalla. On poliittisesti vaikea kysymys, milloin tilanne vientimaassa on muuttunut niin merkittävästi, että vientilupa tulisi evätä tai peruuttaa, kun yritys, suomalaiset viranomaiset ja poliitikot ovat voineet käyttää paljon aikaa ja rahaa kauppojen valmisteluun.

Suomen Lähi-itään suuntautuvan viennin kehitystä tulevina vuosina on vaikea arvioida. Patrian pyrkimyksenä on pitkään ollut myydä panssariajoneuvoja ja kranaatinheittimiä Qatariin.[7] Toteutuessaan tämä saattaisi olla euromääräisesti Suomen tähän asti merkittävin asevienti 2000-luvulla. Se kasvattaisi todennäköisesti Lähi-idän osuuden Suomen viennistä nykyistäkin suuremmaksi. Myös Qatar on osallistunut sotatoimiin Jemenissä osana Saudi-Arabian johtamaa liittoumaa. Patrian edustajan mukaan Patrialla ei syyskuussa 2017 ollut tietoa siitä, missä vaiheessa Qatar tekee päätöksensä hankinnasta.[8] Lupaa varsinaiselle viennille ei myöskään syyskuussa 2017 ollut vielä myönnetty. Patria on kuitenkin kertonut tähtäävänsä juuri Lähi-itään norjalaisen Kongsbergin kanssa tehtävällä yhteistyöllä.[9]

Myös muille yrityksille on myönnetty Lähi-itään vientilupia, jotka eivät vielä vuoteen 2016 päättyvissä tilastoissa ole johtaneet toteutuneisiin kauppoihin. Nämäkin luvat lisäävät toteutuessaan vientiä Lähi-itään. Suomalaiset aseteollisuuden yritykset ovat kertoneet, että Venäjän valloitettua Krimin, Pohjois-Korean uhkailtua ydinaseilla ja epävarmuuden kasvaessa eri puolella maailmaa, yhteydenottoja on tullut aiempaa enemmän ja myyntitoiminta on piristynyt.[10] Tämäkin saattaa näkyä tulevina vuosina lisääntyneenä vientinä ja uusina vientimaina.

![alt text](https://saferglobe.fi/wp-content/uploads/2017/10/aikajana_patrian_saudi-vienti_v2.png "Suomesta Saudi-Arabiaan myytyjen kranaatinheitinten kaupan vaiheet")
###### Kuvaaja 4: Suomesta Saudi-Arabiaan myytyjen kranaatinheitinten kaupan vaiheet.

***

### References

1. [Luokittelu perustuu EU:n puolustustarvikeluetteloon: Euroopan unionin virallinen lehti (2016), Euroopan unionin yhteinen puolustustarvikeluettelo.](http://eur-lex.europa.eu/legal-content/FI/TXT/PDF/?uri=CELEX:52016XG0406(01)&from=EN), luettu 30.9.2017.
2. [Ilta-Sanomat (2016), Kuvatodiste: Suomalaiset rynnäkkökiväärit naamiomiesten käsissä Libyassa](http://www.is.fi/kotimaa/art-2000001128008.html), luettu 26.9.2017.
3. [Suomen suurlähetystö, Abu Dhabi (2017), Maatiedosto Yhdistyneet Arabiemiirikunnat](http://www.finland.ae/Public/default.aspx?nodeid=42984&culture=fi-FI&contentlan=1&displayall=1), luettu 26.9.2017; [Emirates News Agency (2007), UAE, Finland sign MoU on defence cooperation](http://wam.ae/en/details/1395227983157), luettu 26.9.2017.
4. [SIPRI (2017), Arms Transfers Database](http://armstrade.sipri.org/armstrade/page/values.php), luettu 25.9.2017.
5. [Reuters (2015), Saudi-led strikes in Yemen break international law: U.N. coordinator](http://www.reuters.com/article/us-yemen-security-saudi-un/saudi-led-strikes-in-yemen-break-international-law-u-n-coordinator-idUSKBN0NU0PN20150509), luettu 26.9.2017; [Reuters (2017), Human Rights Watch says Saudi-led air strikes in Yemen are war crimes](https://www.reuters.com/article/us-yemen-security-rights/human-rights-watch-says-saudi-led-air-strikes-in-yemen-are-war-crimes-idUSKCN1BN0B0), luettu 26.9.2017.
6. [KKV 280/2017 vp <https://www.eduskunta.fi/FI/vaski/Kysymys/Documents/KKV_280+2017.pdf>; KKV 311/2017 vp](https://www.eduskunta.fi/FI/vaski/Kysymys/Documents/KKV_311+2017.pdf).
7. [YLE (2016), Asekonserni Patria hieroo jättikauppoja Qatariin – Liiketoimintajohtaja: "Vähimmillään 100 miljoonan euron kaupat"](https://yle.fi/uutiset/3-9081792), luettu 26.9.2017.
8. Sähköposti SaferGlobe – Patria, 8.9.2017 
9. [Patria (2015)](https://www.patria.fi/fi/media/tiedotteet/patria-ja-kongsberg-suuntaavat-yhteistyossa-lahi-idan-uusiin-hankkeisiin), luettu 26.9.2017.
10. [YLE (2017), Kylmän sodan uhkakuvat tekivät paluun – Suomen puolustusteollisuus saa ennätysmäärin yhteydenottoja](https://yle.fi/uutiset/3-9804260), luettu 26.9.2017.
11. [SaferGobe (2011), Patria valmistelee kranaatinheitinkauppaa Saudi-Arabiaan](https://saferglobe.fi/wp-content/uploads/2013/09/SGF_tj13052011.pdf), luettu 30.9.2017; [Sähköpostit SaferGlobe – Patria, 8.9. ja 12.9.2017; SaferGlobe (2015), Suomen asevalvontaraportti 2015](https://saferglobe.fi/wp-content/uploads/2017/03/suomen_asevalvontaraportti_2015_pdf.pdf), luettu 30.9.2017; [Reuters (2015), Saudi-led strikes in Yemen break international law: U.N. coordinator](http://www.reuters.com/article/us-yemen-security-saudi-un/saudi-led-strikes-in-yemen-break-international-law-u-n-coordinator-idUSKBN0NU0PN20150509), luettu 26.9.2017; [Huffington Post (2016), At Least 10,000 Killed In Yemen Civil War](http://www.huffingtonpost.com/entry/at-least-10000-killed-in-yemen-civil-war_us_57c58703e4b0664f13ca63e4), luettu 27.9.2017; [Kansan uutiset (2011), Porvarit ja demarit äänestivät aseet Saudi-diktatuurille](http://www.kansanuutiset.fi/artikkeli/2702960-porvarit-ja-demarit-aanestivat-aseet-saudi-diktatuurille), luettu 27.9.2017; Economist Intelligence Unit (2016), Democracy Index 2015: Democracy in an age of anxiety.

*Julkaistu verkossa 23.10.2017.*