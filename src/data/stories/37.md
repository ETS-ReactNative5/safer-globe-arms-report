Euroopan unioni, Vienti, Sotatuote, Sopimus, Taustat
07.01.2022
SaferGlobe
/imgs/37_big.jpg

# Pohjoismaisen aseviennin ongelmana on erityisesti uudelleenmyynnin valvonta

Suomella ja muilla Pohjoismailla on kansainvälisesti verraten pitkä historia sotatuoteviennin lainsäädännön kehityksessä ja asevientipolitiikan sääntelyssä. Pohjoismaat ovat myös jo pitkään aktiivisesti osallistuneet alan kansainvälisiin ja alueellisiin aloitteisiin, merkittävänä esimerkkinä vuonna 2014 voimaan astuneen kansainvälisen asekauppasopimuksen (ATT) neuvottelu ja toimeenpano. Sopimukseen liittyminen ei vaatinut esimerkiksi Suomelta mitään lisätoimia, sillä Suomen lainsäädäntö vastasi asekauppasopimuksen ja Euroopan unionin yhteisen asevientikannan edellytyksiä jo entuudestaan.

Huolimatta pitkälle kehitetyistä järjestelmistä, Pohjoismaiden vientivalvonnassa on havaittavissa ongelmakohtia, joiden tiedostamisesta saattaa olla hyötyä sekä muille ATT:n jäsenmaille että sopimukseen liittymistä harkitseville valtioille. Parannettavaa olisi erityisesti kerran myytyjen aseiden mahdollisen uudelleenviennin valvonnassa.

Nykyisellään vietyjen aseiden loppukäyttöä ei systemaattisesti valvota, eikä vientilupaa myönnettäessä aina vaadita ostajalta sitoumuksia rajoittamaan tuotteiden mahdollista uudelleenvientiä. Tämä mahdollistaa pohjoismaisten aseiden päätymisen asekauppasopimuksen vastaisesti esimerkiksi konfliktialueille, ihmisoikeusrikkojille tai muille käyttäjille, joille Pohjoismaat eivät myöntäisi vientilupia.

Pohjoismaiden tulisikin sisällyttää jälleenvientiä ja loppukäyttöä säätelevät ehdot kaikkiin vientilupiinsa. Jotta loppukäyttösopimusten ja muiden loppukäyttöä koskevien asiakirjojen noudattamista voitaisiin paremmin valvoa ja parantaa, tulisi myös jatkaa satunnaistarkastuksia tuotteiden toimittamisen jälkeen. Näin voidaan varmistua siitä, että viedyt tarvikkeet ovat niille tarkoitetuilla käyttäjillä. Tällä hetkellä tarkastuksia suoritetaan harvoin ja vain tietyissä maissa. Jatkossa käytäntöä olisi hyvä harjoittaa aktiivisemmin ja ulottaa tarkastukset koskemaan myös pitkäaikaisia ja luotettavaksi koettuja kauppakumppaneita. Koska tarkastusten tekeminen vaatii resursseja, voisi yhteistyötä niiden tekemisessä harkita esimerkiksi Pohjoismaiden tai muiden EU-edustustojen kesken. Toimiakseen tehokkaasti kansalliset vientivalvontajärjestelmät tarvitsevat teknistä osaamista, tiedonvaihtoa ja avoimuutta sekä valmiutta tarvittaessa arvioida ja muuttaa rakenteita ja toimintatapoja. 

Tutkimus Pohjoismaiden asevalvontajärjestelmistä osoittaa, että siviiliaseiden vientivalvonnan keskittämisellä yhden lupaviranomaisen vastuulle on monia myönteisiä vaikutuksia voimavarojen optimoinnista valvonnan selkeyttämiseen ja riskiarvioinnin kattavuuden takaamiseen. Kun kansainvälisesti vientivalvontaa kehitetään kohti yhden lupaviranomaisen järjestelmää, jakautuu valvontavastuu Suomessa vielä vankasti usean eri lupaviranomaisen välille.

Nykyinen tuotteiden jako sotilas- ja siviilikäyttöön luo potentiaalisia porsaanreikiä asevalvonnan asetuksiin. Aseiden vienti siviilikäyttöön voi asianmukaisen valvonnan puuttuessa johtaa samanlaisiin kärsimyksiin ja rikkomuksiin kuin sotatuotteiden vienti. Riskiarviointiin tulisi myös aina sisällyttää kattava analyysi samalle loppukäyttäjälle tai samaan kohteeseen aiemmin haetuista luvista.

Pohjoismaissa tehty tutkimus osoittaa, että parlamentaarinen valvonta, esimerkiksi sotatuotevientiin erikoistuneen parlamentaarisen komitean tai muiden säännöllisten keskusteluiden kautta, on hyvä tapa varmistaa edustuksellisen demokratian toteutumien kansallisessa asevientipolitiikassa.

Asevientivalvonnan edustuksellisuutta voitaisiin edelleen parantaa lisäämällä viennin avoimuutta erityisesti tilastoinnin ja raportoinnin osalta. Läpinäkyvyyttä voitaisiin lisätä myös pitämällä järjestelmällisesti kirjaa sekä myönnetyistä luvista että itse viennistä. Tilastoihin tulisi sisällyttää kaikki luvitetut tavanomaiset aseet mukaan lukien sekä sotatuote- että siviilivienti.

Viime vuosina kasvanut tietoisuus asekauppojen tahattomista negatiivisista seurauksista ja aseiden hallitsemattoman käytön aiheuttamista kärsimyksistä on osunut ajallisesti yhteen puolustusteollisuuden jatkuvan kansainvälistymisen kanssa. Pohjoismaitakin on kritisoitu niiden viimeaikaisista päätöksistä viedä yhä enemmän sotatuotteita epävakaille alueille ja epädemokraattisiin maihin. Toisaalta Pohjoismaiden aktiivinen mukanaolo asekauppasopimuksessa sekä esimerkiksi Ruotsissa tehty ehdotus aseviennin demokratiakriteeristöstä osoittavat, että asekaupan eettisyys ja myynnin pitkäaikaiset seuraukset ovat tärkeitä pohjoismaisen vientivalvonnan elementtejä. Niiden kehittämistä täytyy jatkaa tulevaisuudessakin. 

***

*SaferGlobe julkaisi kesällä 2015 tutkimuksen Pohjoismaiden asevientivalvontajärjestelmistä. Sen tarkoituksena oli löytää Pohjoismaista hyviä asevalvonnan käytäntöjä ja työkaluja vastaamaan asevalvonnan tulevaisuuden haasteisiin sekä tukea globaalilla tasolla kansainvälisen asekauppasopimuksen toimeenpanoa. Raportti on ladattavissa SaferGloben sivuilta, <http://www.saferglobe.fi/?p=2624>.*

*Alkuperäinen Elli Kytömäen kirjoittama teksti on julkaistu vuonna 2015 SaferGloben raportissa "Suomen asevalvontaraportti 2015". Tekstiä on päivitetty vuoden 2021 tiedoilla oleellisin osin. Lisää aiheesta voi lukea muun muassa SIPRIN sivuilta <https://www.sipri.org/sites/default/files/2021-12/pb_2112_on-site_inspections.pdf>.* 

*Kuva: [U.S. National Archives](https://nara.getarchive.net/media/caches-of-tabuk-762-mm-short-assault-rifles-tabuk-762-mm-assault-rifles-and-82467a), [CC0](https://creativecommons.org/publicdomain/zero/1.0/deed.en), kuvaa on muokattu rajaamalla.*

*Julkaistu verkossa 7.1.2022.*

