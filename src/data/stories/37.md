Taustat, Vienti, Sopimus, Sotatuote, Kaksikäyttötuote, Laiton asekauppa
10.01.2022
SaferGlobe
/imgs/37_big.jpg

# Asevientikiellot ovat osa kansainvälistä turvallisuuspolitiikkaa

Asevientikielto tarkoittaa osittain tai kokonaan kieltoa toimittaa,
myydä tai siirtää sotilastarvikkeita maiden tai henkilöiden toimesta
tiettyyn maahan, alueelle tai osapuolelle. Asevientikieltoja voi asettaa
jokainen valtio tai valtioiden muodostama alueellinen organisaatio kuten
EU tai Etyj. Kaikkia maailman valtioita oikeudellisesti sitovia
vientikieltoja voi asettaa ainoastaan YK:n turvallisuusneuvosto.

Turvallisuusneuvosto toteaa peruskirjan luvun VII mukaan rauhan
rikkoutumisen uhan tai rauhan rikkoutumisen tai hyökkäysteon
olemassaolon. Sen jälkeen sen on päätettävä, mihin toimenpiteisiin on
ryhdyttävä kansainvälisen rauhan ja turvallisuuden ylläpitämiseksi tai
palauttamiseksi (artiklat 41 ja 42).

Asevientikielto voidaan määrätä, jos aseiden kertymisen arvioidaan
kärjistävän väkivaltaa tai lisäävän vihamielisyyttä tietyn konfliktin
osapuolten välillä. Asevientikielto voi myös rohkaista
neuvotteluratkaisun syntymistä. Niinpä kiellon lieventämistä tai
poistamista käytetäänkin usein kannustimena rauhanprosessien eri
vaiheissa. Tällä hetkellä on voimassa 11 YK:n asevientikieltoa.[1]
Useimmat niistä koskevat Afrikan konflikteja.

Asevientikielto syntyy turvallisuusneuvoston 15 jäsenmaan neuvottelun
tuloksena. Yleensä päätös edellyttää sitä, että yhdellä neuvoston
viidestä pysyvästä jäsenestä (Iso-Britannia, Kiina, Ranska, Venäjä ja
Yhdysvallat) on halua asettaa kielto. Päättäminen asevientikiellosta on
osa kansainvälisten suhteiden arkea ja siten luonteeltaan täysin
poliittista. Tästä syystä asevientikieltoa ei läheskään aina saada
voimaan, vaikka sellaiselle voisi ulkopuolisen arvion mukaan olla
hyvinkin tarvetta. Tilanne on tällainen esimerkiksi Syyrian sodassa.
Länsimaat haluavat asettaa Syyrialle erilaisia sanktioita mukaan lukien
asevientikiellon, mutta Venäjä ja Kiina vastustustavat länsimaiden
pyrkimyksiä. Venäjä puolestaan on toistuvasti vaatinut asevientikiellon
asettamista Georgialle, mutta länsimaat pitävät ajatusta mahdottomana.

Vastuu kunkin asevientikiellon valvomisesta kuuluu ensisijassa
itsenäisille asiantuntijaryhmille (Group of Experts), jotka YK:n
pääsihteeri nimittää turvallisuusneuvoston suosituksesta.
Asiantuntijaryhmien turvallisuusneuvostolle lähettämissä raporteissa
piilee asevientikieltojen tehokkuus, sillä niissä usein mainitaan
yksityiskohtaisesti toimintatavat ja henkilöt, jotka ovat rikkoneet
asevientikieltoa.

Asevientikielto asetetaan usein vasta sen jälkeen, kun konflikti on jo
eskaloitunut hallitsemattomaksi. Merkit aseiden kerääntymisestä
tietyille toimijoille sivuutetaan usein poliittisista syistä. Usein
perusteluna käytetään sitä, että valtioilla on oikeus aseistaa itseään
ulkoisia uhkia vastaan. Ulkopuolisille oli 1990-luvun lopulla selvää,
että Eritrea ja Etiopia aseistautuivat ja valmistautuivat sotaan.
Turvallisuusneuvosto ei varsinaisesti yrittänyt estää sodan puhkeamista,
mutta parin vuoden ja kymmenien tuhansien kaatuneiden jälkeen se katsoi
aiheelliseksi määrätä asevientikiellon sodan osapuolille.

Asevientikielto on lähtökohtaisesti vakava toimenpide kieltää muutoin
laillinen kauppa. Pääasiallisesti valtioiden väliset asetoimitukset
todennäköisesti vähenevät tai loppuvat kokonaan kiellon seurauksena,
mutta häikäilemättömät salakuljettajat, huonosti valvotut raja-alueet ja
korruptoituneet virkamiehet yleensä varmistavat suotuisat olosuhteet
laittoman asekaupan jatkumiselle. Tästä syystä asevientikiellot ovat
äärimmäisen vaikeita valvoa ja ylläpitää. YK seuraa asevientikieltojen
toimivuutta sanktiokomiteoiden, asiantuntijaryhmien ja jopa
kenttätasolla olevien valvontayksiköiden avulla. Näin tehdään
esimerkiksi Norsunluurannikolla toimivan rauhaturvaoperaation tapauksessa. EU ja Etyj asettavat myös
jäsenmailleen asevientikieltoja, mutta eivät käytännössä ylläpidä
juurikaan mekanismeja kiellon valvomiseksi. Tässä suhteessa työtä on
vielä tehtävänä.

Turvallisuusneuvoston pysyvät jäsenmaat ovat usein haluttomia
laajentamaan asevientikieltojen kattavuutta koskemaan muuta materiaalia
kuin sitä, millä suurin osa vakavista ihmisoikeusloukkauksista tehdään.
Niitä ovat esimerkiksi rynnäkkökiväärit, ammukset tai panssariajoneuvot.
Tämä johtaa aukkoihin vientikiellon täytäntöönpanossa, kun viedään
esimerkiksi maastoajoneuvoja, jotka myöhemmin muunnetaan sotilaalliseen
käyttöön, erilaisia valvontalaitteita tai muita kaksikäyttötuotteita.
Tämänkaltaisten tavaroiden myyminen vientikiellon alaiseen maahan ei
välttämättä ole laitonta, mutta epäilyksenalaista on, kuinka
myyjäosapuoli ottaa huomioon kaupan mahdolliset kielteiset vaikutukset.
Valtiot saattavat myös olla valmiita viemään aseita kiellon alaisena
olevan valtion naapurimaihin täysin tietoisina siitä, että aseet
ohjautuvat edelleen ei-toivotuille käyttäjille. Näihin epäkohtiin pyrkii
puuttumaan kansainvälinen asekauppasopimus.

Vientikieltoja kierretään, rikotaan ja manipuloidaan jatkuvasti, eikä
tilanteeseen tule varmastikaan helposti muutosta tulevaisuudessa.
Toisaalta vientikiellot myös herättävät kunnioitusta. Ne muodostavat
kansainvälisen yhteisön toimintakentässä välimaaston poliittisen
painostuksen ja sotilaallisen intervention välissä. Kuten minkä tahansa
asetuksen kohdalla, todellinen vaikutus syntyy ainoastaan, jos valtiot
ja yksilöt toimivat yhteisymmärryksessä turvallisuusneuvoston päätösten
kanssa.


***


### Viitteet

1.  Tekstissä mainittu luku on vuoden 2013 asevientikieltojen määrä.
    Kieltojen ajankohtaisen määrän voi tarkistaa
    sivulta <https://www.sanctionsmap.eu/#/main>.

*Kirjoittaja Mikko Autti oli kirjoitushetkellä YK:n palveluksessa.
Kirjoituksessa esitetyt mielipiteet eivät välttämättä edusta YK:n tai
kirjoittajan nykyisen työnantajan kantaa.*

*Alkuperäinen teksti on julkaistu vuonna 2013 SaferGloben raportissa
"Suomen asevienti 2011 – Teemana ihmisoikeudet".*

*Kuva: [Wikimedia Commons](https://commons.wikimedia.org/wiki/File:United_Nations_Security_Council_-_Meeting_about_DPRK.jpg), [CC-BY-2](https://creativecommons.org/licenses/by/2.0/), kuvaa on muokattu rajaamalla.*

*Julkaistu verkossa 10.1.2022.*
