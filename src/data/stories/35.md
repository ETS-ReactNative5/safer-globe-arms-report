2010, 2011, 2012, 2013, 2014, 2015, 2016, 2017, 2018, 2019, Sopimus, Vienti, Sotatuote, Siviiliase, Kaksikäyttötuote, Kidutusväline, Taustat
26.10.2020
SaferGlobe
/imgs/35_big.jpg

# Aseviennin läpinäkyvyys Suomessa

Asekaupan erityislaatuisuuden vuoksi on katsottu, että asekauppaa koskevien tietojen avoimuus lisää valtioidenvälistä luottamusta ja vähentää aseiden väärinkäytösten riskiä. Asekauppaa koskevien tietojen jakaminen on osa [asevarustelun läpinäkyvyyttä]( https://saferglobe.fi/armsreport/articles/1/). Tietojen läpinäkyvyys mahdollistaa sen, että poliitikot, kansalaisjärjestöt, kansalaiset ja tutkijat voivat seurata asevientipolitiikkaa.

SaferGlobe on seurannut Suomen aseviennin läpinäkyvyyttä vuosikymmenen ajan. Läpinäkyvyydestä huolehtiminen on ensisijaisesti viranomaisten tehtävä. SaferGlobe on kuitenkin pyrkinyt tukemaan läpinäkyvyyttä kokoamalla eri viranomaisten tuottamat tiedot yhteen ja tarjoamalla ne helpommin tarkasteltavassa muodossa. Suomessa sotatuotteiden viennin osalta vastuuviranomaisena toimii puolustusministeriö, siviiliaseiden viennin osalta poliisihallitus, kaksikäyttötuotteiden viennin osalta ulkoministeriön ja kidutusvälineiden viennin osalta sisäministeriön poliisiosasto.

![alt text](https://saferglobe.fi/wp-content/uploads/2020/10/taulukko1_suomen_aseviennin_lapinkayvyys_2019_2.png "Suomen aseviennistä saatavilla olevat tiedot vuodelta 2019")
Taulukko 1. Suomen aseviennistä saatavilla olevat tiedot vuodelta 2019.

### Täsmällisimmin tietoja on saatavilla sotatuotteiden vientiluvista

Parhaiten tietoja on saatavilla sotatuotteista ja erityisesti niille myönnetyistä vientiluvista. Vientiluvista löytyy yhteenvetona tietoa raportista, jonka puolustusministeriö julkaisee vuosittain.[1] Lisäksi evätyt ja myönnetyt vientiluvat ovat saatavilla tietopyynnöllä puolustusministeriöstä. Osin julkaistusta raportista ja tietopyynnöllä saatavista vientiluvista käyvät ilmi eri tiedot. Pääsääntöisesti tietopyynnöllä saatavat tiedot ovat huomattavasti tarkempia, kuitenkin vientilupien euromääräisestä arvosta on saatavilla tietoja ainoastaan raportista. Sotatuotteiden vientilupien osalta puutteena läpinäkyvyyden kannalta voi pitää sitä, että tietoa kielteisten vientilupapäätösten perusteista ei ole saatavilla.

Viime vuosina siviiliaseista vastaava poliisihallitus ei ole resurssien vähäisyyteen vedoten kyennyt kokoamaan lainkaan tilastoa siviiliaseille myönnetyistä vientiluvista. Itse vientilupia poliisihallitus taas ei ole ollut valmis lähettämään, sillä se on tulkinnut niiden olevan ampuma-aselain mukaan salaisia. Helsingin hallinto-oikeus on yhtynyt poliisihallituksen tulkintaan vuonna 2014 antamassaan päätöksessä. Siviiliaseiden vientilupien salaaminen on erityisen ongelmallista sikäli, että Suomen lainsäädännöstä johtuen esimerkiksi pistooleita, haulikoita ja patruunoita viedään siviiliaseina myös sotilaille ja muille viranomaisille. Tiedot näistä vienneistä jäävät lupien salaamisen myötä pimentoon, eivätkä luvat myöskään voi päätyä valtioneuvoston käsittelyyn. Taloudellisesti tai ulko- ja turvallisuuspoliittisesti merkittävät sotatuotteiden vientiluvat käsitellään valtioneuvostossa.[2] Eniten julkisuutta saanut tapaus, jossa sotilaille oletettavasti vietiin asetarvikkeita siviilivientinä, on vuodelta 2011, jolloin [Suomi vei Bahrainin asevoimille patruunoita](https://saferglobe.fi/armsreport/articles/2/) juuri ennen arabikevään kansannousuja.

Ulkoministeriöltä on saatavilla tietopyynnöllä tiedot kaksikäyttötuotteiden myönnetyistä ja evätyistä vientiluvista. Pääsääntöisesti kaksikäyttötuotteille tarvitaan vientilupa ainoastaan EU-alueen ulkopuolelle, joten EU-alueen sisäisestä kaksikäyttötuotekaupasta ei juuri ole saatavilla tietoja. Kaksikäyttötuotteiden vientiluvista saa hyvät tiedot siitä, minkälaisille tuotteille on myönnetty lupia ja mikä yritys tuotteita vie. Tuotteiden vastaanottajasta, vientilupien euromääräisestä arvosta ja kielteisten vientilupapäätösten syistä sen sijaan ei ole tietoja saatavilla. Viennin kohdemaa käy ilmi liki kaikkien lupien kohdalla, ainoastaan koontiluvilla määrämaita ei ole kerrottu. Koska tiedot euromääräisistä arvoista puuttuvat ja pääosa viennin arvosta tapahtuu koontiluvilla, viennin jakaumasta ei saa vientilupien perusteella kunnollista käsitystä.

Kidutusvälineiden vientilupien osalta sisäministeriön poliisiosasto on viime vuosina laatinut vuosikertomuksen, jossa se on todennut, että vientilupia ei ole haettu eikä näin ollen myöskään myönnetty.[3] Kidutusvälineiden vientiä säätelevä EU-asetus koskee ainoastaan vientiä EU:n tullialueen ulkopuolelle.[4] Sisäministeriön sivuilta ei kuitenkaan löydy tietoa siitä, että se toimii kidutusvälineiden vientilupaviranomaisena. Näin ollen on mahdollista, että mikäli toimija haluaisi viedä kidutusvälineasetuksen mukaisia tuotteita Suomesta, se ei olisi tietoinen velvoitteesta vientiluvan hakemiseen. Koska sisäministeriö ei ole raportoinut yhtäkään kidutusvälineiden vientilupaa, SaferGlobe ei ole voinut arvioida taulukossa raportoinnin tarkkuutta.

### Siviiliaseiden toteutunut vienti selviää tullin tilastoista

Sotatuotteiden toteutuneesta viennistä on saatavilla tietoja jonkin verran vähemmän kuin sotatuotteille myönnetyistä vientiluvista. Oleellisimpina eroina on, että toteutuneen viennin kohdalla tiedot vietävästä tuotteesta ovat epätäsmällisempiä eikä viennin vastaanottajasta ole tietoa. Vastaanottajan ja tuotteen päätteleminen on kuitenkin mahdollista tapauksissa, joissa kiinnostuksen kohteena olevaan määrämaahan on voimassa vain yksi vientilupa tarkastellussa tuoteluokassa. Vaikka päättely onnistuisikin, on se huomattavasti työläämpää verrattuna siihen, että tiedot olisivat suoraan saatavilla.

Poliisihallitukselta ei saa tietoja siviiliaseiden toteutuneesta viennistä, mutta nämä tiedot ovat saatavilla tullin tilastoista.[5] Kuvauksia viedyistä tuotteista ei ole, mutta tulliluokitus on siinä määrin yksityiskohtainen, että tulliluokittain saatavia tietoja voi pitää tarkkoina. Tietoja vievästä yrityksestä tai vastaanottajista ei ole saatavilla lainkaan.

Ulkoministeriö ei kokoa tilastoa kaksikäyttötuotteiden toteutuneesta viennistä. Tietoja ei myöskään ole saatavilla tullin tilastoista, sillä samoissa tulliluokissa viedään sekä kaksikäyttötuotteita että tuotteita, jotka eivät ole valvonnanalaisia. Kidutusvälineiden toteutunutta vientiä koskevaa raportointia ei voida arvioida, koska viranomaisten mukaan viennille ei ole myönnetty edes lupia.

### Vuosikymmenen aikana aseviennin läpinäkyvyydessä on otettu pieniä askelia eteen- ja taaksepäin

Vuodesta 2010 vuoteen 2019 Suomen aseviennin läpinäkyvyydessä ei ole tapahtunut valtavia muutoksia.[6] Sen sijaan on tapahtunut useita vähäisiä muutoksia, joista osa on lisännyt läpinäkyvyyttä, osa taas heikentänyt. Samat keskeiset haasteet ovat kuitenkin vaivanneet aseviennin läpinäkyvyyttä koko vuosikymmenen.

Ensimmäinen ja keskeisin haasteista on, että asevientilupia myöntäviä viranomaisia on niin monia ja tiedot ovat saatavissa eri aikaan ja eri muodoissa. Kuten edeltä käy ilmi, eri tuotteista saatavat tiedot eroavat myös toisistaan, joten kokonaiskuvan muodostaminen on hyvin vaikeaa.

Toinen keskeinen haaste on, että siviiliaseiden kohdalla vastaanottajista tai vievistä yrityksistä ei ole tietoja saatavilla. Yhteiskunnallisen keskustelun kannalta merkittävää olisi, että erityisesti tiedot sotilaille ja viranomaisille viedyistä tuotteista olisivat julkisesti saatavilla.

Suurimpia muutoksia vuosikymmenen aikana on ollut se, että poliisihallitus ei ole viime vuosina toimittanut tietoa siviiliaseiden vientiluvista enää lainkaan. Aiemmin poliisihallitukselta oli suurimpana osana vuosista saatavilla edes jotain tilastoja siviiliaseiden vientiluvista. Kidutusvälineiden osalta viranomaistoiminnan voi puolestaan katsoa kehittyneen, sillä nykyään sisäministeriön poliisiosasto tekee vuosittain vuosikertomuksen kidutusvälineiden vientiluvista. Aiemmin viranomaisille on toistuvasti ollut epäselvää ylipäänsä se, minkä viranomaisen vastuulla kidutusvälineiden vientiluvat ovat. Kaksikäyttötuotteita koskevien tietojen osalta muutoksia ei ole vuosikymmenessä tapahtunut.

Sotatuoteviennin läpinäkyvyydessä on tapahtunut vähäisiä muutoksia. Viime vuosina on esimerkiksi raportoitu vientilupien euromääräiset arvot tuoteluokittain ja maittain, kun aiemmin tiedot vientilupien arvoista olivat saatavilla vain maittain. Vuotta 2019 koskevassa raportissa oli ensimmäistä kertaa tietoja ennakkolausunnoista, joita puolustusministeriö oli antanut asevientiä valmisteleville yrityksille. Läpinäkyvyys taas heikentyi sikäli, että vuoteen 2015 asti raportissa oli mukana yksityiskohtaisempia tietoja vientiluvan saaneista tuotteista ja viedyistä tuotteista.

Suomi on yksi niistä EU:n 19 jäsenvaltiosta, jotka toimittivat unionin vuosien 2017 ja 2018 sotatuotevientiä käsitteleviin vuosikertomuksiin tiedot sekä toteutuneesta viennistä että vientiluvista eriteltynä määrämaiden ja tuoteluokkien mukaan. Muut yhdeksän jäsenvaltiota eivät joko ilmoittaneet toteutunutta vientiä lainkaan tai ilmoittivat ainoastaan toteutuneen viennin yhteenlasketun arvon.[8] Tarkastelemalla Tukholman kansainvälisen rauhantutkimusinstituutin SIPRIn sivuilleen[9] kokoamia EU-jäsenmaiden kansallisia asevientiraportteja käy ilmi, että valtioiden raportoimat tiedot ovat hyvin vaihtelevia. Useat jäsenmaat raportoivat samassa raportissa sotatuotteiden kanssa myös tiedot kaksikäyttötuotteiden viennistä. Ainakin Espanja ja Tshekin tasavalta sisällyttävät samaan raporttiin sotatuotteiden kanssa tietoja myös siviiliaseiden viennistä. Raportti, jossa sotatuotteita, kaksikäyttötuotteita, siviiliaseita ja kidutusvälineitä käsiteltäisiin yhdessä, antaisi huomattavasti kokonaisvaltaisemman kuvan Suomen aseviennistä.

Yksityiskohtaisemmat perusteet taulukon arviolle sekä tarkennuksia taulukossa esitettyihin tietoihin voit lukea [tästä katsauksesta](https://www.saferglobe.fi/wp-content/uploads/2020/10/saferglobe_aseviennin_lapinakyvyys_suomessa_taulukon_arvioiden_perusteet_ja_tarkennuksia2.pdf), josta yllä oleva artikkeli on osin tiivistelmä.

### Viitteet

1. Puolustustarvikkeiden vienti, siirto, kauttakuljetus ja välitys. Tilastot. Saatavilla: <https://www.defmin.fi/tehtavat_ja_toiminta/puolustushallinnon_voimavarat/puolustustarvikkeiden_vienti_siirto_kauttakuljetus_ja_valitys/tilastot#001536c3>
2. Kytömäki, E. & J. Pykälä (2013). Mitä viedään ja kenelle – selvitys asevientivalvontajärjestelmän nykytilasta. Taustapaperi V, SaferGlobe Finland. Saatavilla: <https://saferglobe.fi/wp-content/uploads/2013/09/TP5_web.pdf>, s. 17.
3. Sisäministeriö (2020). Euroopan parlamentin ja neuvoston asetuksen EU (125/2019, kidutusvälineiden vienti ja tuontiluvat) artiklan 26.3 mukainen toimintakertomus vuodelta 2019.
4. Euroopan parlamentin ja neuvoston asetus (EU) 2019/125 tiettyjen sellaisten tavaroiden kaupasta, joita voi käyttää kuolemanrangaistuksen täytäntöönpanoon, kidutukseen ja muuhun julmaan, epäinhimilliseen tai halventavaan kohteluun tai rankaisemiseen. Saatavilla: <https://eur-lex.europa.eu/legal-content/FI/TXT/PDF/?uri=CELEX:32019R0125&from=EN>
5. Tulli (2020). ULJAS - Tavaroiden ulkomaankauppatilastot. Saatavilla: <https://uljas.tulli.fi/v3rti/>
6. SaferGlobe on tarkastellut Suomen aseviennin läpinäkyvyyttä vuosittain Suomen asevienti -raporteissa vuosilta 2009–2012 sekä Suomen asevalvontaraporteissa 2014–2016. Julkaisut ovat löydettävissä SaferGloben julkaisuarkistosta: <https://saferglobe.fi/julkaisut/>

*Kuva: Patrick Denker, [Flickr](https://www.flickr.com/photos/pdenker/6998948883/), [CC BY 2.0](https://creativecommons.org/licenses/by/2.0/), kuvaa on muokattu rajaamalla.*

*Julkaistu verkossa 26.10.2020.*
